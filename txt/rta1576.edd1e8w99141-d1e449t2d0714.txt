 Sambstags 14 Julii   
        
         Umb siben uhr vormittag ist der  churfurst zu Cölln  und die anwesende fursten nemlichen die  bischoffe zu Aichstett    Augspurg  und  Regenspurg  desgleichen der  herr johannser maister  und  hertzoge Wilhelm inn Bairn  inn der person und dann der abwesenden catholischen Kff Ff und stennd auch der catholischen stett rethe pottschafften und gesandten (deren jedem nur aine oder uff das maiste zwo personen zuordnen bevelch gescheen  bey der  röm ksl Mt  in irem  ksl palatio  erschinnen Allda  der maintzisch cantzler  irer ksl Mt  nachvolgenden furtrag gethan 
         Es hetten die anwesende geistliche chur- und fursten deßgleichen der abwesennden catholischen churfursten Ff stennd und stett rethe pottschafften und  gesangte  die  supplication weliche die stennd der augspurgischen confession  irer ksl Mt  neulicher tagen uberanttwortet  und  ir Mt  dieselb hernacher den catholischen chur- und fursten und der abwesenden rethen pottschafften und gesandten allergnedigst uberraichen lassen  unter hand genomen verlesen und sich derwegen mittainander underredt Wissen sich demnach des prophan- und religions friden welcher  anno 1555  zu Augspurg uffgerichtet und von allen des Reichs Kff Ff und stennden getreulich zuhalten gelobt und zugesagt auch hernacher durch  irer ksl Mt vorfaren  hochloblichister gedechtnus und durch  ir ksl Mt  selbsten zu etlichen malen confirmiert worden  allerdings noch wol zuerinnern hetten auch ires theils demselbigen getreulich nachgesetzt befunnden aber aus  der stennd der augspurgischen confession ubergebener supplication  sovil das darinnen ein freistellung und ein vermeinte declaration des religionfridens  und also das jenig gesuecht wurde das dem prophan- und religion friden stracks zuenthgegen und ein gentzliche zerruttung desselbigen sein wurde Dann was die freistellung anlangte were dieselbig gleichwol hirvor auch gesuecht aber allerdings veranttwortet abgelaint und gentzlich verwaigert worden  Was aber die gesuechte vermainte declaration betreffen thette wissten sich die gegen wertige catholische chur- und fursten noch auch der abwesenden rethe pottschafften und gesandte sovil deren alhier keiner zuberichten das  anno 55  zu Augspurg noch auch seithero uff ainichen reichstag derwegen das wenigste furkommen noch ichtes davon geredt oder gehandlet worden  Dieweil dann die catholische Kff Ff und stennd innen kein maß noch ordnung konten geben lassen wie sie  ire ecclesias  in ieren lendern und gebietten die religion und ecclesiam  dei solten bestellen nachdem sie  dieselbigen  dieselbig  bißdahero dermassen angeordnet darob dem allmechtigen verhoffenlich  ein hochstes wolgefallen und zuerhaltung der alten catholischen religion ein genuegen gescheen so were demnach der anwesenden catholischen chur- und fursten und der abwesenden reth pottschafften und gesandten aller underthenigste bitt  ir ksl Mt  wolten die stennd der augspurgischen confession von irem unbillichem furnemen und begeren gentzlich abweisen und die catholische Kff Ff stennd und stett bey dem uffgerichten und zu etlich malen confirmiertten prophan- und religion friden allergnedigst schutzen schirmen und hanndhaben Daran beweisen  ir ksl Mt  Gott dem almechtigen ein angenemes wolgefallen und zuerhaltung der alten catholischen religion ein ksl christliches und miltes werckh welches umb  ir ksl Mt  die catholische Kff Ff und stennd allerunderthenigst zuverdienen sich jeder zeitt allerwilligst und bereitt wolten erfinden lassen  Und ubergab darauff der  her mentzisch cantzler  dises alles  ir Mt  in einer schrifften   
         Daruff  ir ksl Mt  geanttwortet  ir Mt  hette itzig beschehen furbringen angehoret wisse sich des uffgerichten und confirmierten land- und religionfridens wol zuerinnern hetten auch zuhandhabung solches religionfridens (den  ir Mt  selbsten auch geschworn) sich biß dahero dermassen gehalten darob sich weder  die catholische noch der augspurgischen confessions verwandte stennd fuglich nicht zubeclagen noch sagen kondten das  ir Mt  gegen ainem oder dem andern theil zuvil gethan Dieweil dann  ir Mt  vermerckten  das  das itzig bescheen furbringen  auch  in ein schrifft gestellt  so were irer Mt gnedigist begeren  irer Mt  solche schrifft zuuberanttworten  und  irer Mt  alberait uberanttwortt  wolt  ir Mt  sich darinnen ersehen und so balld  ir Mt  sich  daruber resolviert  hett  were  alßdann ires gemuets  sich  daruff hin wider vernemen lassen 
         Also ist die schrifft  irer Mt  zugestellt worden Die soll ebenmessiges und keines andern inhalts sein alß wie derselbig  der ksl Mt  muntlich furgetragen worden 
        