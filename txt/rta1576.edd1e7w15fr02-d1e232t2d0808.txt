 Mitwochend  den 8 Augusti   
        
         Heuttett  hatt der ausschuß dem furstenrath in puncto justiciae relation gethann das sie denselben uf folgende puncten bedacht hetten 
         Erstlich weil auß der  ksl proposition  und den relationibus  des visitations abschiede befunden das der chammergerichts personen halber kein mangell so bleibe es dabey pillich 
         Zum andernn was aber den proceß anlangett dieweil befunden das derselbe wie ehr ab  anno 70  ins werck gerichtet dem chammergerichte dinlich unnd nutzlich das derowegenn daruber zuhalten ohne alleine in puncto contumaciarum weil da die audientz in einem jahr kumpt herumb an einen  kompt  unnd dardurch die sachen vertzogen werden so solte es darmit wie zuvor vertzeichnet ein jahr oder zwey vorsucht werden also das terminus ordinationis in terminum hominis verendert wurde und das derowegen den kunfftigen visitatornn solte bevelch gegeben werden darauf mitt chammerrichtern unnd assessorn zureden unnd da es nutzlich befunden das alß den sie die visitatores macht haben solten solchs also eintzustellen unnd zupublicirenn desgleichen auch den zwuschenn den assessionibus eingefallenen unwillen inen zuverweißen und den mandata so sine clausula erkendt erkundigung einzunehmen unnd das auch zu dero behuff die kunfftige visitation  daßmalß  mit etzlichen zusetzenn solte gestercket auch die vorigen visitations abschiedt ab  anno 70  ersehen unnd was darinnen zur justicien beforderlich disponirt diesen abschiedt einverleibt werden solte 
         Was aber die von dem  maintzischen cantzler  erregte puncten anlangt  ist es beim vorigen vertzeichnus blieben allein  das abermalß geendert das den visitirenden furstenn nicht zwen sondernn ein person alleine solte zugelassenn werden 
         Alß nun hierauf die umbfrag im furstenrath gehalten haben sie inen dieß des ausschuß bedencken aller gefallen lassen alleine das die confeßionisten angetzogen das des religionfriden declaration auch dem chammergerichte insinuiret unnd in annehmung der cantzley personen ein gleicheitt gehalten werde weil man bericht bekhemme das etzliche so unsern religion zugethann beurlaubet unnd andere so in den jesuitischen schulen ertzogen an deren stadt angenohmmen wurden unnd obwol begeret das solchs deromaßen dem churfursten rath referiret werden mochte so hatt mans doch nicht thun wollen mit antzeig das Meintz die cantzley zubestellenn unnd das der religion halber die  ksl Mt  sich sonder zweiffel uf das beschehen suchen resolvirenn wurde 
         Neben diesem hatt  Beyern  erinnerung gethan das die constitution von arresten am chammergericht mißbrauchet unnd das derwegen der underthanen halben erklehrung geschehen möchte was damit vor underthanen gemeinet ob auch solche constitution uf die zuersuchen so eines andern underthanen seint unnd gleichwol under des landtsfursten jurisdiction hoheit unnd obrigkeitt geseßen wie den mit  Ortenberg  der etzliche mandata von wegen seines underthanen uf die arrest außbracht wider  Beyern  da doch die underthane immediate in beyrischen hoch- und obrigkeit geseßen 
         Eodem die kompt uns ein  schreiben  ein von  unserm gnedigen herrn  literis III notiret und haben wir  s f Gn  darauf hinwider  beantwortet  inhalts schreibenn literis KKK gemerckett so einem botten von  Schmalkalden  dem landtknecht daselbst zutzubringenn gebenn 
        