 Mittwoch den 22 Augusti   
        
         In puncto monetae  Seindt die relationes des Kff rathes die müntzordnung betreffendt beschehen Und hat  maintzischer cantzler  der Kff beschlus angetzaigt das die müntzordnung wie diesselbig  anno 66  und  70  verabschidet  gehalten soll werden derwegen auch alle jedes crais stendt so mit disen regalien begabt uff nechst khönfftigen probation tag erscheinen sollen damit verbessert werden was sich hinzwischen für ungebürliche mängl eingerissen alles nach inhalt und genuegsamer erclärung des reichsabschidt  anno 70  das auch wider die verbrecher vermög gedachts abschidts einverleibter peen gehandlt soll werden   
         Ebenmessig wer  ir Mt  zubiten das bei dem burgundischen crais und den schweitzern verordnung und nachrichtung fürgenommen wurdt dann wa sie nit erhalten mues man den peenen in vilgemelten abschidt  anno 70  einverleibt  eingehen 
         So seie auch der reinisch crais durch gebürliche mitl mit ernst anzuhalten das sie vil gedacht müntzedict wie sich gebürt durchus nachsetzen 
         Der khlainen müntz sorten halben  in obgemeltem abschidt maß und ordnungen fürgeschriben  Demselben sei man durchus nit nachkhommen sonder nit allein genüeg ja vil mer als von nöten und uberflüssig gemüntzt worden dartzu die grossen sorten ufgewechslet und vertilget Das also die pfennig müntz auch die zwai khreutzer durchus einzustellen wie auch die ubermaß hierinn gebraucht und gedachtem abschidt zuwider gehandlet dieselbigen sollen uff khünfftigen probation tag gestrafft und ires ungebürlichen ufstickhens halber als die das Heilig Reich damit belaidigt jedem crais den schaden abzuthun ufferlegt werden Bemelte claine sortten sollen auch usser erlaubung der crais verwandten und aines probation tags nit mer zugelassen werden und in merer antzal nit als ungeverlich ainer in seim gebiet notturfftig doch in albeeg dem gehalt und der müntzordnung gemäß 
         Ufwechslung aller müntz soll so wol als einfhürung der frembden verpotten sein  doch  auch in khauffmanschafften solche ergriffen alßbaldt confisciert werden Wie dann  ir ksl Mt  allerunderthenigst zubitten das den fürnembsten reichsstetten ufferladen werdt damit in demselben alle undichtige müntz abgeschafft 
         Uf solches hat der fürstenrath durch  Saltzburg  dessen beschlus wie copi apud acta  +  zufinden refferiert   
        
         Unnd seindt nachmalls der fürsten gesandten zusammen khommen sich abermalls verglichen das der müntz ordnung nachgelebt soll werden Allein weil die churfürsten die khlaine pfennig und zwai khreuzer gar abzustellen vermainen soll dasselbig den craisen darinn masß zugeben nach irer beschwernus und nach dem sie uberlegt haimbgestelt werden 
         Und ob wol die vorbenenten crais als reinisch westphalisch nidersächsisch sambt ertzhertzog Ferdinandten gesandter ir protestation  das  sie vermög der beilagen wie copi apud acta  +  zufinden    continuiereten blib es doch beim vorigen beschlusß und das alle stendt in jedem crais die mit regalien begabt die probation tag zubesuechen soll  Und wardt also zu der relation getretten 
        
         Maintzischer cantzler  zaigt abermal an man het sich wolbedechtig zuerinnern was der müntzordnung halber  anno 70  ainhelligclich beschlossen und verabschidet worden derwegen sich solche protestationes kheins weegs füegen wolt wie man sich dann versehen will das von denen erforderter rechtmessigkhait nach abgestanden wöll werden Solt es aber nit beschehen wurdt man getrungen bei  ir Mt  anzuhalten weeg fürzunemmen damit gehorsamb im Reich erhalten und was der müntzordnung zuwider durchus abgeschafft wurde 
         Der khlainen pfennig halben seie die müntzung uff fünff jar einzustellen und soll nachmals khainer mer alls ime im abschidt  anno 70  erlaubt  diser sortten müntzen 
         Der zwaien khreutzer halben bleibt es uff gerichter ordnung soll auch khainer derselben sortten mer als 25 fl in schuldt oder khaufsumma zunemmen schuldig  und das sie dem müntz edict gemäß  Haben sich also chur- und fürsten mit diser erclärung miteinander verglichen wie dann gemeiner stendt bedenckhen oder relation wie copi apud acta  +  zufinden vermag   
        