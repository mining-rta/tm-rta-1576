 Sambstags den 11 Augusti anno 1576   
        
         Ist umb siben uhrn inn gemeinem stett rath angesagt und durch die statt  Regenspurg  furgebracht worden dz dise zusamenkhunfft allein dero ursach halber beschehen dieweil  vorgesterigen tags  der lübeckhisch gesandter ein dickh co  i  nvolut verschlossen von den hannsen stetten an die erbarn frey- und Reich stett außgangen übergeben Dieweil dan die sachen wie sie  bricht  kein verzug erleiden khöndte so hetten sie die erbarn frey- und Reich stätt zusamen bemüehen wöllenn 
         Alls nun dz pagget eröfnet ist darinn ein schreiben an die erbarn frey- unnd Reichs stett  sambt  einer schrifft allso  intitulirt  Anzaig unnd belaitung etlicher dem Heyligen Römischen Reich teutscher nation am höchsten nachtailigen beschwernus  Und obwol auf beschehner ablesung solcher schrifften solche schrifft etwas zuendern unnd damit der ein theil so von dem  künig aus Hispanien  abgefallen nit laedirt auch die erbarn stett kein ungnad bey den höchern stenden  dardurch erlangen möchten solche beschwerenten allein in genere zuesetzen vermaindt so ist doch durch dz mehr etwas inn solicher schrifft zuendern nit für rathsam angesehen sondern dahin beschlossen worden dz die erbarn stett vonwegen alter guter wolhergeprachter vertreuligkhait und correspondentz so sie mit den hansen stetten hetten inen hierinn zuwillfahren unnd die schrifft wie sie herausser geschickht neben einer interceßion schrifft irem begeren nach  und  der  ksl Mt  und anderen chur- und fürsten zuübergeben sein solte  auch dieweil solche schreiben durch ein  aigen  aigen potten hieher geschickht schrifftlich wider beantwortet werden 
         Ferrer ist inn disem rath durch die  statt Colln gesandter  angetzeigt worden dz der  meintzischen cantzler  inen etliche gravamina und bericht deß oberreinischen creiß und dessen stenden zugestelt  weren worden  die wolten sie den erbarn stetten hiemit übergeben  Ehe und zuvor  aber uff verlesung solcher schrifften die sach inn berathschlagung gezogen hat sich der  meintzischen canntzler  bey den stetten anzaigen unnd alß er inn die  rath stuben  gelassen zwischen Augspurg und Cölln abgesandten gesetzt Darauf durch in fürgebracht worden 
         Nachdem die  römisch ksl Mt  inn  irer replic uber den ersten puncten der tyrckhen hilff  etliche beylagen übergeben unnd ime darneben allergnedigst befelchen lassen solche beylagen allen der stend ausschüsß abzulesen also möchten  ir ksl Mt  inen keinen zweifel dieweil ann solcher sachen dz sie inn geheym plib merckhlich und vil gelegen die erbarn stett wurden sich aller gebür darauf wol zuverhalten wissen 
         Darauf hat er erstlich ein beylag mit litera A signirt abgelesen welche also intitulirt gewesen  Kurtze vertzaichnus  aller  grintz  heuser von dem  atriatischen möhr  biß inn  Siben Burgen  so besetzt seyen   
         Inn welcher beylag alle  grintz  heüser mit namen benännt auch wievil kriegsvolckh inn einem jeden  zue roß unnd füeß erhalten werde auch was monatlich unnd järlich auf solches kriegs volckh ghee thuet in specie zusamen summirt wie nach volgt 
         Summarum aller  grintz  heüser 123  Summarum alles fuesvolckhs 17220  Summarum aller reütter 11170  Summarum alles uncostens so järlich auf solch kriegsvolckh lauft 1673301 fl 30 kr  Ferrer ist auch ein beylag mit B abgelesen  welcher massen die fürnembsten  grintz  heüser zubevestigen auch etliche  grintz  heüser zuezurichten sein solten auch darinn in specie gesetzt wievil auf ein jede bevestigung ungevarlich lauffen wurde welche summa solche paucostens sich erstreckht auf 315000 fl 
         Letztlich ist auch ein beylag mit litera C signirt  abgelesen inn welcher  ire ksl Mt  erzelen und den stenden fürschlagen wie und welcher massen dem tyrckhen do er sich gegen dem Reich inn kriegsrüstung begeben zum einen oder den  andern wege zuebegegnen unnd ime ein abbruch zuethun sein solte 
         Es ist auch bey disem rathseß durch  der statt Augspurg gesandte  fürgebracht worden ob sich wol die erbarn stätt eines bedenckhens uber den punctum iustitiae inn schrifften verfast verglichen  so kommen sie doch inn erfarung dz die höher stende von vilen andern unnd hochwichtigen puncten  alß nemlich uber dz bedenckhen des  camerrichters  der herrn aßeßorn und procuratorn  welche schrifft unnd bedenckhen der  ir  Jung  bey handen haben solte Darauf die erbarn stätt umb communication derselben durch den  herrn  Flettenherr  pitten unnd begern lassen 
         Obgemelts tags  umb zwey uhrn seind die erbarn stett widerzuesamen erfordert unnd dz begriffen schreiben an die hanse  n  stätt abgelesen unnd darauf ferrner proponirt worden dieweil die bedenckhen über den punctum iustitiae alberait zur hannd gepracht welchen gelerten von beeden pänckhen sie solche bedenckhen zuübersehen bevolhen worden  Darzue auf der schwäbischen panckh Augspurg unnd Regenspurg unnd auf der reinischen panckh  Augspurg  unnd Lübeckh  darzue  deputirt worden 
         Ferner ist auch deß puncten monetae halber ein umbfrag beschehen unnd dahin bedacht worden dz das bedenckhen dises puncten halber underschidlich unnd auf der reinischen panckh dahin referirt werden soll Ob sie uber den heilsamen aufgerichten müntz edicten inn allen iren puncten und articuln zuehalten für nutzlich ansehen so befinden sie doch bey inen im werckh sovil dz inen rebus sic stantibus darob zuhalten unmüglich es were dann zuvor mit Burgund Lottringen Franckhreich unnd Schweitz ein durchgehende gleicheit getroffen Aber der statt deß schwäbischen panckhs ir bedenckhen dahin gestelt worden dz sie es mit den dreyen kreysen schwäbischen fränckhischen unnd bairischen craisen  halten unnd sich von denselben nit abzuesündern wüssten sondern mit dennselben vergleichen thetten 
        