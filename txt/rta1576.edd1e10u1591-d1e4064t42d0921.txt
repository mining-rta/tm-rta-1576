 Freittags den 21 Septembris   
        
         Religion  Seind die stende der augspurgischen confeßion zuesamen erfordert unnd ist von dem  pfaltzgrävischen canntzler  angezaigt worden wie dz  die graven unnd herren auf der  ksl Mt resolution der freystellung halber  der sachen weiter nachgedacht unnd fur ein höchste unumbgengliche notturfft eracht hetten es bey sollicher resolution nit ersitzen zulassen sonder deßhalb bey  irer Mt  verrer anzulangen wie sy dann darauf auch ein verrere anmanung schrifft stellen unnd auf dz papier bringen lassen  Unnd damit sy aber desto mehr unnd eher irer aller underthenigisten pitt von höchst gedachter  röm ksl Mt  gewehrt wurden 
         Derowegen were auch an die stende der augspurgischen confeßion ir bitten unnd ansuechen dz die stende der augspurgischen confeßion fur sy  höchstgedachter  röm ksl Mt  intercedirn wolten Wie dann hierauf in eventum doch auf verbesserung der stende ein  neben- oder interceßion schrifftlein  auch in schrifften verfasst worden Alß nun so wol der graven  unnd herrn anmanung alß auch der stende neben- oder interceßion schrifftlein abgelesen unnd aber die churfürstliche sächssische noch auch die churfürstlich brandenburgische räthe unnd abgesandten nit verhanden gewesen derowegen dann in der gehaltenen umbfrag von etlichen die ursachen sonderlich worumb  Brandenburg  disem conventui nit beywohnete zuwissen begert worden so ist darauf die ursachen von den  pfältzischen räthen  vermeldet worden dz nemblichen die brandenburgischen abgesandten sich yedes mals resolviert das sy der freystellung halber von irem genedigisten fürsten unnd herrn gar keinen bevelch hetten sich aber daneben erclert dz inen nit entgegen noch zuwider dz  die interceßion- oder nebenschrifftlein in gemeiner stende der augspurgischen confeßion namen außbring wie dan die subscriptio in der stende der augspurgischen confeßion namen vergriffen Was aber die churfürstlich sachssische abgesandten anbelangt do  hetten sich die stende zuentsinnen dz sy sich nemblichen dises religion werckhs gentzlich entschlagen unnd enteüssert hetten   
         Obwol nun auch die graven unnd herrn anmanungschrifft dieweil dieselb gar ausfuerlich baldt weitleuffig gestelt von etlichen herrn abgesandten für gar zu scharpf unnd hitzig angestelt unnd derwegen bedacht worden dz solche scharpffe unnd hitzige wortt umbgangen und außgelassen werden sollen 
         Dieweil aber daentgegen die  graven unnd herrn unnd dero abgesandte  bericht sintemal die gegentheil die catholischen stende ein schrifften hin unnd wider spargirt unnd under die stende khommen lassen in welcher sy von disem irem der graven begern der freystellung halber gar schimpflich spetlich unnd vercleinerlich schreiben unnd fur ein lecherlich werckh anziehen thetten  dz dardurch inen auch höchste  ursach geben worden dise ding etwas ausfuerlicher unnd mit mererm ernst bey  irer Mt  anzubringen unnd den catholischen auf solch ir spargirte schrifften zubegegnen also seind etliche stende deputirt worden solche der graven anmanung schrifft ad partem zuverlesen unnd do sy ye zu scharpf unnd hitzig dieselb etwas zumiltern 
        