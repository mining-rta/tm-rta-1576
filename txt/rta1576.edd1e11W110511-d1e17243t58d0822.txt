 Mercuri 22 Augusti  mane 
        
         Relatio in puncto der müntzordnung  Seindt der churfürsten- und fürstenrath  uff  in  gewonlichem saal uff dem rathauß  erschienen Wardt inen referirt waß im churfursten rath in puncto der müntzordnung beschlossen   
         Saltzburg  nomine deß fürstenraths Hetten den puncten der müntz auch in berathschlagung gezogen  und sich deß müntz edicts  anno 59  erinnert sambt nachvolgenden erbesserten zusetzen Achten ferner constitution nitt vonnötten Derhalben durch daß meher geschlossen dasselb mitt seiner verbesserung zuhaltten und die verbrecher zustraffen Und ob wol allerhandt gravamina fürgebracht vonn ettlichen kreisen dz ettlich mengel dem müntz edict zuwider eingerissen sein welche wol abzuschaffen da die kreis daß ir in executione thun Dieser mangel sey auch furgeloffen in dem  frenckhischen    schwebischen  und  beyrischen kreis  daß der östereichisch kreis die probation tag nitt besuch Also beschlossen  caesarem  zuersuchen daß Östereich die probation täg besuch Ferner da in den handels- und gewerbs stetten nitt die fürsehung geschehe daß daselbst ordnung gehaltten kan schwerlich in andern ortten gehaltten werden Diß abzuschaffen soltt zu  Franckhfort  guette anstellung in den messen geschehen wie auch zu  Straßburg  und  Cöln  Derhalb  caesar  zubitten mandata ernstlich außgehn zulassen da solche boese müntz in den stetten eingefürt ernstlich abzuschaffen  und  wie auch das verfuren der gütten müntz in simili  caesar  anzulangen Eß werden auch cronen eingefürt so an schrot und korn zu gering also ducaten und golttgülden sich verlieren Achten dz solche cronen ein zeitt lang zuverbietten  und  oder  hoher nitt  alß sie an schrott und korn haltten Item so werden ducaten im Reich under frembden potentaten gebrech gemüntzet soltt abgeschafft werden Deßgleichen pfennig und heller müntzens einzustellen dann sie heüffig ins Reich eingeschleicht Soll also gehaltten werden wie  anno 70  und  71  verabschiedet die kreis execution thon halb batzen über 25 fl keiner schuldig sein anzunemmen Westphelisch reinisch nidersechsisch kreis sich erbotten müntzedict zuhaltten aber dieweil sie mitt Burgundt und andern konigreichen respective benachbartt sey inen nitt müglich dasselb zuhaltten wo nitt dieselbe  dem müntzedict sich conformich machen Derwegen sie dahin bedacht ob nitt  Hispanien  zuersuchen dz  Hispanien  sich dem müntzedict gleichformig mach Da eß nitt geschicht die mittel vor die handt zunemmen wie zuvor auch bedacht Aber wollen solche kreis ires teils nichts underlassen waß zu haltung deß müntzedicts müglich Inn dem übrigen waß die reckhbanckh seigern  etc anlangtt lassen eß bey statuirter und verbesserter ordnung Sollen die kreis fleissig achtung haben damitt die verfahrer gestraffett Ferners sey furgeloffen daß östereichischer gesanter  in offenem furstenrath sich erclerett warumb sie dz müntzedict nitt haltten oder ferner deß Reichs schrott und korn gemeß nit muntzen könn  in erwegung abgang der bergwerckh kosten ersteigerung der hendel und daß deß Reichs schrot und korn zu hoch gesetzt Derwegen sie selbsten ein solchen leidtlichen schlag thon wöltten damit man zufriden wie sie auch im werckh    Saltzburg  und deren vorfarn  ertzbischoff Michel  hetten  anno 59    66  und  70  auch  anno 71  ursachen angemeldett warumb sie nitt der ordnung gemeß muntzen konnen Repetunt protestationes der zeitt eingewendett  welchergestaltt sie die müntz ordnung angenommen woferr eß ein durchgehendt gleicheit seye im Heiligen Reich daruff sie auch gemüntzet Weil nun solches kein gleicheit ettlich furneme stendt sich absondern teils sich nitt underwürffig machen alß woltt Saltzburg offentlich protestirt haben daß sie hinfuro nitt verbunden sein woltten sonder nach glegenheitt dero bergwerckh hinfuro müntzen Da aber die mengel abgesteltt und gleicheit gehaltten woll sich Saltzburg alß ein gehorsamer standt auch erweisen wa nitt repetunt protestationem 
         Fürstenrath Hetten angehörtt waß in puncto der müntz der Kff rath beschlossen Befinden in substantia daß man vast einig allein dz der Kff rath solches ettwaß mehr extendirt sonderlich Schweitz und Burgundt zuersuchen item deß auß- und einfurens halb der müntz Warin sie einig lassen sie eß dabey pleiben Die stendt so müntzfreyheitt sollen billich die probation täg besuchen derhalb nitt wol ein auschuß zumachen Pfennig und heller müntzens halben Da eß bey allen kreisen soltt abgesteltt werden kön der underthanen halben nitt geschehen In den kreisen aber da sie heüffig eingefürtt soltt uff die probation teg zuverschieben und heimbzustellen  wie dieselb abzuschaffen Burgundt halben deß  caesar  zuersuchen Seye die fürsorg zutragen dz die reductio nitt ervolgen werdt Westphelisch kreis protestire dz sie nit haltten konnen wa die reductio nitt ervolge wollen sich also ohngehorsams entschüttet haben    Ertzhertzog Ferdinandts  halber  caesarem  zuersuchen Wa eß nit helffen wöll müsten die kreis uff ander mittel und nemlich uff ein sonder valvation bedacht sein Saltzburgs wegen repetunt priorem protestationem ex rationibus prioribus adductis 
         Meintzisch cantzler  nomine deß Kff raths Befinden dz ir bedenckhen hauptsachlich wie im Kff rath dahin gehett müntzedict zehaltten Dabey laß man eß pleiben Waß vonn cronen angeregt Seyen deß bedenckhens ob wol nitt ein onfugsams mittel dieselb abzuschaffen so seyen sie yedoch bißhero genommen woferr sie dem edict  anno 59  gemes dann man deren nit entraten könn uff künfftigen probation tegen zur reduction zubringen Waß dz ducaten müntzen anlangett so under frembder potentaten gebrech  geschicht soll abgeschafft werden in kreisen uffsehens zuhaben Täg zu  Franckhfortt  sollen besucht werden doch daß die stett auch guette fursehung thon  Ertzhertzog Ferdinandts  und Saltzburgs protestation anlangt Seyen die erste vota dahin gangen müntzedict zeloben und zehaltten Weil dann dasselb ins Reich publicirt mitt mühe und costen ins werckh gerichtet  ins gemein geschlossen und also alle binde derwegen sich niemandts darvon absondern könne one sonder zerrüttlicheit gemeinen nutzens Weil dann solche protestationes nitt billich loblich konn man solche protestationes nitt annemmen sonder da nit volg  nit  geschehe müste man  caesarem  ersuchen die mittel vor die handt zunemmen damit gleich andern daß edict gehaltten damitt den verbrechern die commercia an getreidt und anderm nitt gevolget Waß aber solches fur zerrüttlicheit geberen möcht hetten sie zuerachten Die stendt so mitt irem schaden auch bißhero gemüntzet und auch bergwerckh haben hetten denselben nitt angesehen sonder on alles protestiren amore patriae sich erbotten dem müntz edict zugeleben Alß woltt man sich zu den protestirenden versehen sie werden davon gutwillig abstehn und zu den poenen in dem edict versehen nitt ursach geben 
         Saltzburg  nomine fürstenraths Befinden ferner kein bedenckhen Cronen halben sollen uff probation tegen reducirt werden Vergleichen sich in solchen und vorigen puncten Der kleinen müntzsorten halben fallen beschwerungen fur daß derselb in ettlichen kreisen nit zuentraten in ettlichen zuviel heüffig einkommen Soltt ein gemeiner satz geschehen von obrigkeiten uffgewechslet und in tigel geworffen werden Protestationes anlangendt davon abzustehn Geber ye ein grosse ohngleicheit da ettlich dem müntzedict nachsetzen soltten die andern aber nitt Weil eß dann kein durchgehende gleicheit alß thun  ertzhertzog Ferdinandt  Saltzburg und westphelisch kreis ire protestationes alß billich erholen bitten inen solches zu keinem ohngehorsam uffzumessen 
         Kff rath per  meintzischen cantzler  Befinden dz man hauptsachlich einig Pfennig heller und halben batzen müntzens halben sey  anno 70  bedacht welchergestalt dardurch die grobe  müntzen in tigel gebracht und in kleine resolvirt werden dardurch sich die ortt thalers und grobe müntzen verlieren Also man im Kff rath deß bedenckhens daß pfennig und heller müntzen ein jar oder fünff einzustellen in daß möchten sich die pfennig verlieren dieweil derselben gar viel Darnach möcht man cum causae cognitione wider müntzen dann  anno 70  expresse versehen daß keiner nitt mehr müntzen soll alß er fur sein underthanen bedürfftig Wie auch der halben batzen wegen bey der ordnung zulassen niemandts halb batzen zumüntzen one vorwissen der kreis Protestationes anlangendt hetten sie ursachen angehörtt warumb sie nit zuzelassen quia in keines standts macht stehe per protestationes umbzustossen quod auctoritate publica constitutum est Und ob wol ettlich nit haltten sey doch yetzo versehen daß eß geschehen solle Versehe man sich nachmals sie die protestirende stendt werden davon abstehn und schuldigen billichen gehorsam leisten 
         Fürstenrath Priora cum repetitione protestationum 
         Kff rath Waß verglichen soll concipirt werden Wardt ernent dasselb anzuhören umb 3 uhrn nach mittag 
         A meridie eiusdem diei 
        
         Concept in puncto der müntz verglichen  Wardt durch den  meintzischen cantzler  daß concept in puncto der müntz abgelesen   
         Churfürsten rath laßt eß bey dem concept pleiben allein pfennigmüntzen uff fünff jhar einzustellen 
         Fürsten rath Befinden eß in substantz der berathschlagung gemeß allein soltten die stendt in specie gemeltt werden so protestirt Coln und Straßburg zumandirn uff daß auß-  einfuren achtung zuhaben soltt  Straßburg  Franckhfort  auch gemeldet werden Ducaten müntzen  Soll auch verbotten werden Nit zumüntzen allein die jenige so aigen  berg  goltt bergwerckh haben Pfennigmüntzens einig uff funff jar einzustellen uff maß  anno 70  bedacht Und dieweil in dem  reinischen kreis  der kleinen müntz sorten zuviel eingerissen soltt versehung geschehen daß denselben ein gewise valvation gemacht Warumb aber die vier müntzstett im  reinischen kreis  nit eingesteltt Hetten  caesari  ursachen angemeldet  verhoffens sie entschuldigt sein sollen 
         Saltzburg  nomine fürsten raths nach gehabdtem abdrit Pleiben bey vorigen bedenckhen und protestationen 
         Maintzischer cantzler  Befinden daß man in substantia einig aber protestation halben dieselb in specie zunennen lassens bey dem concept und werden die protestirende irer anzeig nach sich selbs bey der  ksl Mt  anzugeben wissen  Franckhfort  hinein zusetzen seyens einig Ducaten muntzen halben auch meldung in relatione zethon Sonnsten pfennig müntzens halb auch 
         Fürstenrath Lassens dabey wie yetz angezeigt bewenden 
         Maintzischer cantzler  verlißt ferner waß uffs papir bracht deß costens halb in die Moscaw uff deß  vonn  Ilsungs  überreicht bedenckhen  Concept uff das bedenckhen deß legations costen halben   
         Deßgleichen daß bedenckhen vonn wegen der statt Lubeckh contra  Schweden  der  ksl Mt  zuübergeben Dann ferner die schreiben so vonn stenden an  Schweden    Dennemarckh  und  Sachsen  außgehn sollen  Lubeckh contra  Schweden     
         Churfürsten rath laßt eß bey den concepten durchauß 
         Fürstenrath Lassens dabey bewenden und bleiben 
         Wardt per Meintz wider angesagt  morgens  umb siebene zuerscheinen 
        