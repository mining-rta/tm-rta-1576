 Freitag den 28 September   
        
         Matricl  Ist man im fürstenrath zusamen khommen der ksl Mt  triplic  uber den articl die ergentzung des Reichs matricl  und die legation in die Moscau belangend  zuberathschlagen Und erstlich in puncto exemptionis et matriculae dahin ins gemain bedacht worden das man es beim vorigen bedenckhen und jetziger  irer Mt  triplic  weil sich  ir Mt  mit der abwesenden stende und potschafften und gesandten  duplic schrifft  allerdings vergleichen durchus verbleiben lassen soll 
         Sovil auch die mengl und bedennckhen in der Reichs matricl so sich seit  anno 70  als alle mengel zu Speier ubergeben worden  zugetragen betrifft ist durch das mehrer sonder der graffschafft Bitsch halber so  der hertzog von Lotthringen  innen und davon nicht contribuieren will dahin geschlossen worden damit dem Hl Reich sein habende possession vel quasi collectandi nit enttzogen werde das von chur- und fürsten und gemeinen stenden hochgedachtem  hertzogen  ernstlich geschriben soll werden das er die anlag oder steur wie von alter hero erlegen soll  und da er darüber seumig oder ein solchs nit thun wurdt das alßdan der fiscal wie von alters heerkhommen wider den inhaber solcher güetter procedieren und das Hl Reich in possessione percipiendi handthaben soll 
         Belangendt die  benennung der  stammheuser  Wiewol ein solchs mißlich weil sich uber nacht durch todtfhal oder sonst verenderungen zuetragen und dieselbige baldt von einer handt in die ander khommen so soll diser punct in craisen uff khönfftigen craißtägen fürgenommen berathschlagt und uff dem nechsten deputation tag  was die notturfft erfordern wirdt verabschidt werden Die uberige zwen puncten das ist des fiscals procesß desgleichen die exemtion sachen in den Reichs anlagen auch eximierende und exempt stendt betreffendt  sollen uff khönfftiger visitation die assessores et fiscalis darüber gehört und weiter davon geredt werden 
         Legation ad Moscos  In puncto legationis ist durch das mehrer dahin geschlossen worden dz  ir Mt  mit den hievor benanten stetten  nachmalls ein versuech möchten thun lassen das sie denn  bewilligten halben monath herleihen und sich von der bewilligten anlag wider selbs zallen solten Da sie es aber nit thun wolten das die stendt uff  prima Januarii anno  70  ein jeder standt sein gebürnus gewißlich erlegen solt 
         Sovil die fürstliche person so zu diser legation gebraucht werden möchte betrifft im fhall  Pommern  sich nit dartzu bewegen ließ Da stellen die stendt räth und potschafften des Ff raths  bedennckhen  ir Mt  allerunderthenigst hiemit zue wer derwegen weiter zuersuchen sein möchte wie auch die zuordnung etlicher personen von des teutschen ordens deßgleichen auch von den hanseestetten betreffent und was dem angehangt 
         Letzlich die verfassung und  continuierung  der instruction anlangendt Soverr dieselbig noch vor ußgang dises reichstags den stenden communiciert werden khan so hab es sein weeg wa nit und da ein solchs khurtze der zeit und anderer geschefft halben nit beschehen khöndte lassen inen der fürsten rath gefallen das sie den churfürsten zugeschickht und hierinnen in albeeg mit derselben räthlichen bedennckhen gehandlet werdte 
        