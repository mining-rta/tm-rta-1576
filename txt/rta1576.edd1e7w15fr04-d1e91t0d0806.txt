 Actum im ausschuß in puncto iustitia am  Montag den 6 Augusti   
        
         Osterreich  hadt abgeleßen was in zwaüen underschiedlichen visitationibus vom  jhar 1575  und  1576  zue  Speür  von den visitattorn gehanndlet unnd ist der commergerichts personnen halber khain besonnderer mangl gefunden etc 
         Anno 1575  hadt man gefunden daß 78 sententiae definitive gesprochen item 595 interloquntorien so seindt damalls gewest 58  sache  darin definitivae beschlossen was  anno 1576  für sententien gesprochen darvon ist nichts vermeldet im vhorradt aber hadt man gefunden fünffzechen taußendt floren etc 
         Im gerichtlichen proceß hadt man auch kheine besonndere mängel gefunden ausserhalb der contumacien und gienge etwann ein gantz  umb ehe daß terminus contumaciae an einem kheme darüber der  wuertzburgerisch  vermeldte wann ein procurator wollte so khente ehr einen proceß biß man zuer endt urthaill kheme woll zwanntzig jhar aufhallten etc 
         Darnach hadt  Österreich  deß proceß halber zway bedenckhen abgelesen eines  allten  der herrn  assessoren das annder der procuratorn am cammergericht  welliche beede dahin geschlossen man solte mit den contumacieren eine enderung für die handt nehmen unnd terminum iuris in terminum hominis verendern 
         Umbfrag 
         Darnach ist ein umbfrag nit allein uber die visitation sonnder auch uber die articull darvon der  maintzisch canntzler  (wie oben vermeldt) im fürstenradt fürbracht  und letzlich durch mehrer beschlossen erstlich was den proceß anlanngt so solte derselb durchauß wie er vernünfftigclich verfasset bleiben ausserhalb des termini contumaciarum und demnach beede die assessores und procuratores der meinung weren das man terminum iuris in terminum hominis verendern solte so möchte man deßhalber in khunfftiger visitation midt  zuethung  zuthun  der assessoren  und  eine ordnung für die hanndt nehmen und dieselb ein zeitlanckh versuechen und damit dasselb  unnd anndere sachen desto stattlicher verricht werden könnte so solte man die khünfftige visitation auf  gleiche  etliche  personnen sterckhen 
         Die beisitzer so auf negstvergangnem reichstag zue Speür auff sechs jhar zuegeordnet solten auf anndere sechs jhar prorogiert werden etc 
         Ob die visitation alle jhar oder nur  umbs  annder jhar geschechen solle iß woll bedenckhlich gwest und letzlich beschlossen eß solte der visitation halber bey der vorigen ordnung bleiben Wann aber die des  chur  fürstenraths die visitation nur uber das annder jhar hallten wollten so solte man sich dessen mit ihme vergleichen doch daß es der personnen halber blieb wie vor geordnet und daß sie nit dupliciert wurden item das auch in dem vhall da man die visitation uber das annder jhar wurde fürgehn lassen die revision blibe wie sie vor geordnett unnd daß auch die fatalia visitationis bey voriger ordnung blieben etc 
         Der fürsten halber so personlich erschinen  hadt mans darfür gehallten eß were genueg das ein fürst mit einem radt bey der visitation erschine vermeinetten aber die des  chur  fürstenraths das man  den  erscheineden  fürsten zwen personen zue der visitation erlauben solte so möchte mans verwilligen etc 
         Die fürsten aber so nit personlich erscheinnen sonnder ire gesanten auf die visitation abferttigen solten nur mit einer person zuefrüden sein unnd wann sie schon mehr personen schickhen so solte dannach nur einer zue der visitation zuegelassen werden 
         Ob der maintzisch canntzler noch  einem  neben ihm haben solle oder nit ist bedacht worden das vonwegen Maintz ohne das erscheinet ein domherr der die session einnimbt der canntzler und ein secretary Daß man obgemellten personnen zue beschwerung des cammergerichts und wider desselben willen noch eine person verwilligen solte das hiellten sie für ein uberfluß solte darumb bey den allten ordnungen bleiben etc 
         Das aber dargegen fürgewenndt wüerdt man müesse neben dem canntzler einen erziehen der practicus werde und wann  etwas fürfalle das der maintzische cantzler dene sachen nit außwartten khundte so wurden dannach dem churfürsten von Maintz kheine leüte nit manglen die geschickht genueg wurden sein die visitation zuverrichten etc 
         Bey dieser umbfrag ist ein bedennckhen fürgefallen demnach die assessorn mit dem camer richter etwaß strittig wern und es sich etliche bekhlagtenn  wann sy wollte auß dem cammergericht in religions sachen mandata sine clausula des decernieren solle etc  man wölle auss dem chammergericht einen hoffbrauch machen und man am chammergericht midt den mandatis sine clausula zufal geschwindt were wie dan gegen halten in einem jhar sieben mandata sine clausula decerniert worden ob nit deßhalber eine fürsehung geschehen solle die dem kunfftigen visitatorn zubefelen were   
        