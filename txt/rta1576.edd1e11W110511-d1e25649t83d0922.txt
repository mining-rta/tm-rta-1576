 Sabathi 22 Septembris  mane 
        
         Ulterior consultatio türckenhilff ritterorden  Maintzischer cantzler  proponendo Demnach man sich verglichen waß der  ksl Mt  zubewilligen alß stünde ferner zureden wie solch bewilligt geltt dem Reich zum besten anzulegen Item uff daß  keiserlich bedenckhen anstellung eines ritter orden halben  auch zureden 
         Umbfrag 
         Trier  Wissen sich deß keiserlichen fürschlags  der commissarien oder pfennigmeister zuerinnern were wol nott daß leütt verordnet würden die mitt zusehens hetten wie  anno 66  auch geschehen aber wenig vorteils dabey sonder zu erhaltung derselben ein grossers uffgehe und doch geschehe waß geschehen soltt Ergo achten sie  dz eß daß ansehens gewinne alß ob man  ir Mt  nit trawe deinde hette sich daß Reich deß handels angenommen und also ein zumuttung über die ander Wissen sich nit aigentlich zuercleren wollen davon hören reden und sich ferner vergleichen Ritterorden sey ein nutzlicher guetter fürschlag wie er aber ins werckh zurichten davon konten sie auch nitt reden sonder müst zuvorderst deren regul und herkommen zuersehen sein damitt man den discurs haben könt Welches alles in specie uff künfftigem deputations tag  einzubringen sich darin zuersehen und sich daruff zuercleren Johanser dem teütschen orden zuincorporirn werden die johanser nit wol bewilligen quia sie mitt andern nationen incorporirt sie sich ritterlich gegen dem türckhen gehaltten der teütsch orden fur ein faulen orden gehaltten und also ires teils nit wol  geschehen mög Da aber der johanser orden selbst bewilligen woltt daß hette sein weg wie dann der  johannitermaister  sich  alhie  vernemmen lassen daß eß wol geschehen könt und könt zu  Malta  nichts geschwecht werden 
         Cöln  Hetten die clag auch offtmals gehört daß eß deß geltts halben nit wol abgangen ohnangesehen viel extraordinari costen daruff gewendett Und were wol die notturfft versehung zethon aber doch woltten sie nit gern ursach geben der  ksl Mt  deß mißtrawens halb  ir Mt  person wegen hab eß kein not Ritterorden Were zuvorderst der teütsch orden und andere zuhören achten solchen bericht einzunemmen und uff künfftigen deputations tag furzubringen Johannitter orden da sie selbst bewilligen hett man alß dann auch ferner versehung zethon 
         Pfaltz  Sey wol ein notturfft versehung zethon wie deß Heiligen Reichs geltt wol angelegt sonderlich dieweil die  ksl Mt  andeüttung daruff gethon Weil aber  Trier  und  Coln  darfür achten daß sie die weg schwerlich darzu finden sie  aber  doch  befinden daß eß hievor mehr geschehen sonderlich in hauptkriegen aber in bawgeltt ettwa underlassen Da nun ein guetter weg zufinden were nit zuunderlassen Alß dann der fürstenrath erstlich ein fürschlag gethan und nemlich daß geltt nitt in legstetten zuerlegen sonder in den kreisen selbst zubezalen und bey der musterung zusein  diß bedenckhen sey aber zu weittleüffig und wirdt man sich zu tieff einsteckhen Achten aber noch ein weg vorhanden zusein daß die kreis ire bawmeister und  kriegsleütt ordnen die zusehen und rath geben wie man bawe und handlet die darnach iren herren referirten und würden die  ksl Mt  solches nitt übel vermerckhen In simili mitt dem pfennigmeister  und musterherren eß zuhaltten auß dem Reich zunemmen wie dann in specie von churfursten und fürsten yedes teils zwen oder drey hievor verordnett  worden  und auß den anlagen bezalet worden also auch noch zethon Item  caesarem  zubitten daß dz geltt wol angelegt werdt die baw und  grenitzen  erhaltten profiandt verschafft teütsch kriegs volckh genommen an geltt bezalett werden und also dieweil daß Reich daß geltt gibt die teütschen dessen auch vor andern geniessen sonderlich dieweil sie vast fur onmüglich haltten diß bewilligt geltt zuerlegen Waß dann uff den deputation tag verschoben werdt sein  arbeitt  wol finden und soltt nitt alles dahin verschoben werden sonder yetzo ein auschuß zumachen und dasselb zuverrichten waß hernach geschehen soll Ritterorden anlangendt Befinden  solchen fürschlag  gantz löblich und were  ir Mt  zubitten solches in effect zubringen Derwegen  ir Mt  mitt dem  teütschmeister  pro autoritate zuhandlen und sie selbst denckhen waß sie thon müsten da sie noch in  Lifflandt  wehren  Johanser orden anlangendt da ein gutter will vorhanden wehre nit auß handen zulassen 
         Sachsen  Ersten puncten belangendt Befinde sich wol allerhandt onrichtigkeit drumb  caesar  zubitten bessere versehung zethon doch nit dergestaltt daß man ein erbwesen darauß machen woltt  ergo mitt vorwissen der Kff selbst zuhandlen dan sie keinen bevelch Und  were so lang den sachen ein anstandt zumachen biß resolution ervolgt oder aber uff künfftigen deputation tag zuverschieben Ritterorden sey ein weittleuffig werckh und müß erkundigung eingenommen und mitt dem teütschen orden gehandlett werden und solches werdt ein besonndern tag erfordern werdt uff künfftigen deputations tag nit verricht werden können 
         Brandenburg  Ersten puncten anlangendt Seyen hievor auch verordnungen geschehen aber wenig frucht dabey gewesen zu dem eß darzu dienet daß in der  ksl Mt  ein mißtrawens gesetzet Derwegen der  ksl Mt  zuvertrawen und heimbzustellen yedoch dieweil die hilff gros die  ksl Mt  zuerinnern wie  Pfaltz  davon geredt Ritter orden sey ein nützlich vorgeschlagen werckh doch müsten die interessenten darunder gehörett werden welches auch dieweil sie daruff nit bevellicht ein yeder seinem herren zureferirn 
         Maintz  Haltten auch fur nöttig uff mittel zugedenckhen wie solche stattliche hilff wol angelegt werdt Wisten waß  anno 66  furgelauffen da  ir Mt  selbst zu veldt gelegen und waß fur costen daruff gangen  Da nun yetzo ir Mt pfennigmeister und commissarien verordnet sollen werden vom Reich hett eß daß ansehen alß ob man sich deß kriegs annemme zu dem sie nitt viel nutz außrichten werden da sie daß geltt nitt in der handt Aber man befindt doch wie eß ettwa zugehett ob wol  ir Mt  wegen kein bedenckhens  Da man aber davon wöll reden und andeuttung a  Sachsen  geschehen mitt vorwissen der herren selbst zureden da man sich deßwegen vergleich wollen sich nitt absondern Ritterorden sey ein stattlich erwogen werckh sonderlich dieweil man perpetuum praesidium haben müß gegen dem türckhen und wer wol gut da eß in effectum könn gebracht werden Aber eß müsten interessenten auch darunder gefragt werden dann invitis canibus male venatur Lassen inen also gefallen dz ein yeder solches an seine herren bringe  teütschmeister  und andere gehört und also ein vorbereittung uff künfftigen deputation tag geschehe wollen aber die herren ferner davon hören reden und sich gern vergleichen Ferner wehren auch die steirische gesanten zubeantwortten uff ir beschehen supplicirn  sonderlich dieweil sie begeren inen ein schein mittzutheilen wassen sie alhie beantwortett und vertröstett etc 
         2 umbfrag 
         Trier  Hetten erinnerung von den  pfaltzischen  und  brandenburgischen  angehört und were wol gut daß pfennigmeister mustermeister und andere verordnet werden doch da die östereicher merckhen die zuordnung werden sie dz spiel wol verbergen dz man inen in die karten nit sehen könn So lassen sie inen gefallen ohnangesehen die erste ziel inmittelst fallen daß uff künfftigem deputation tag davon gehandlet und abgeredt werdt Doch  caesarem  zu erinnern dz geltt wol anzulegen item munition zethon profiandt dem kriegsvolckh zuverschaffen müntz nitt zu steigern die bezalung richtig an geltt geschehe und also zuexa  gerirn wie eß an ime selbst ist tewre und beschwerliche zeit anzuziehen Ritterorden halben soll inmittelst a  caesare  erkundigung eingenommen und mit dem teütschen orden gehandlet werden und waß verricht uff kunfftigem deputation tag referirt werden Steir Kernten und Krain seyen in gemeiner hilff begriffen drumb im abschiedt meldung zethon aber schrifftlichen bescheidts halben weren uff den abschiedt zuweisen doch indifferentes 
         Cöln  Were wol gut wann eß sein könt daß yetzo möcht beschlossen werden wie den sachen zuzesehen aber weil eß uff den deputation tag wöll verschoben werden könt sich ein yeder gefaßt machen davon zureden Doch  caesarem  zuerinnern wie  Pfaltz  und  Brandenburg  davon geredt teütsch kriegsvolckh zunemmen an geltt zubezalen profiandt zuverschaffen etc Ritter orden anlangendt  caesari  deßwegen alß eins loblichen werckhs zudanckhen doch zuvor die interessenten zuhören und also mitt guettem willen anzustellen daß eß in die harr verbleiben mög inmittelst erkundigung einzunemmen und uff künfftigen deputation tag relation zethon Steir Kernten und Krain anlangendt seyen in gemeiner hilff mittbegriffen uff den abschiedt zuverweisen dörffen keins sondern scheins 
         Pfaltz  Hetten nichts liebers gesehen dann daß solcher erster punct yetzo  alhie  hett mögen erledigt werden Dieweil sich aber ettlich mengel bevelchs halben nit ercleren können müssens geschehen lassen doch  caesarem  wie gehörtt zuerinnern daß solch geltt wol angelegt werdt cum circumstantiis Und dieweil die  ksl Mt  sich erbotten mitt  deren erblanden dahin zuhandlen waß  ir Mt  in die cammer fall solches auch zu solcher hilff zuwenden diß erbietten nitt auß handen zulassen sonder zu acceptiren und also waß vom Reich gefallen ettwa einzubehaltten damit sie nit ursach gewinnen vonn deß Reichs geltt noch irem gefallen zethon und sich reich zumachen Ritterorden anlangendt  caesarem  zubitten solchem fürschlag fürderlich nachzusetzen sonderlich daß bey dem  johannittermeister  der anfang gemacht werdt dieweil er sich alberait darzu erbotten und da ime ein platz eingeraumbt werde der  teütschmeister  hernach volgen Personen halben zu deß Reichs hilff zuordnen Soltt  caesar  zuerinnern sein uff personen inmittelst zugedenckhen wie auch den kreisen heimbzustellen und könn inmittelst wol ein verordnung oder sonnsten zusammenkunfft darüber furgenommen werden Steir Kernten und Krain anlangendt Da inen ein deputat möcht verordnet werden wollens gern befürdern und könt inen wol dieser schrifftlicher abschiedt mittgetheilt werden Daß sie aber vonn deß türckhens heraußzug sagen Konnen sich nitt gnugsam verwundern daß in fridensstandt solches fürgewendet werde und müssen darfür achten daß man ettwaß vorhanden hab so zu fridesbruch ursach geben möcht Daneben geben sie zubedenckhen ob nitt wie andere königreich ewigen friden mitt dem türckhen zutreffen so dem  keiser  oder dem Reich nit vercleinerlich wie wol geschehen könt dieweil sonderlich den churfürsten obligt jerlichs ein mahl zusammen zukommen und vonn deß Reichs notturfft zureden  welches gleichwol nit geschehe 
         Sachsen    Caesarem  zuerinnern die befestigung zuversehen profiandt zuverschaffen die kriegsleütt mit geltt zubezalen etc Personen halb zuordnen hetten kein bevelch ergo ad deputations tag zuverschieben Steirische gesanten betreffendt Bey gemeiner disposition zulassen und  caesarem  darüber zuerinnern doch inen in schrifften mittzutheilen waß beschlossen 
         Brandenburg  Ersten puncten halben hett sich ercleret der  ksl Mt  daß werckh gantz heimbzustellen allein mitt der erinnerung wie von  Pfaltz  angezogen  Trier  und  Sachsen  repetirt Ritter orden betreffendt Hetten sich diß vorbringens nitt versehen doch erkundigung einzunemmen bericht uff künfftigen deputation tag einzubringen Steirische gesanten anlangendt wie vor ime 
         Maintz  Ersten puncten halben befinden daß eß uff künfftigen deputation tag heimbzustellen dabey müssen sie eß auch pleiben lassen wie auch deß ritter ordens halben Steirische gesanten anlangendt Lassens bey voriger antwort  Da inen wöll copey zugesteltt  werden  waß derwegen beschlossen lassens inen auch nitt zuwider sein 
         Discessum biß  montag  wider zusammen zukommen und waß beschlossen durch die meintzische canzley uffs papir inmittelst zubringen 
        