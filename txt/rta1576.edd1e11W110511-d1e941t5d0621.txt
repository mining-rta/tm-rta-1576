 21 Junii  festum Corporis Christi 
         Die  ksl Mt  habenn sich morgens früe in eim sessel in daß  dhomstifft  mitt vergleittung irer Mt hoffgesindt tragen lassen und den churfürstlichen oder andern gesanten nitt angesagt worden uffzuwartten Und alß baldt  ir Mt  in dero gewonlichen  sessel  ksl session  begeben der bäpstlichen Heiligkeit legatus  cardinalis Moronus  alß baldt auch erschienen und gegen der  ksl Mt  über gleichmessige session mitt einem himmel gehabtt in seinem rotten cardinalts kleidt sich darin begeben In dem neben stul mitt rottem sammet bekleidt die beede junge  ertzhertzogen Mattias  und  Maximilianus  nechst dem  cardinal  gestanden  Ordinarius sedis apostolicae  in aula caesarea  inn der mitte der kirchen uff einem sondern gebenckh  legatus venetus    legatus hispanus  und  legatus mantuanus  Offitium missae hoc festo solitum der  bischoff zu Regenspurg  in pontificalibus doch more romano gehaltten die benedictiones zur epistel unnd evangelien vonn dem  bapstlichen legato  empfangen Nach vollendung deß ambts der heiligen meß habenn sich  ir Mt  wider inn iren hoff tragen lassen die legaten und junge ertzhertzogen biß ans tor der kirchen mittgangen volgens sich wider in ire stell begeben die  keiserin  sambt deren geliebten  tochter der gewesenen königin auß Franckhreich  mitt irem frawenzimmer oben auß irem standt in zimlicher anzal herunder kommen  Processio cum venerabili sacramento corporis Christi  Und nachdem daß tantum ergo sacramentum gesungen ist mann mitt der procession auß den  dhomstifft  zur  nechsten capellen uff der linckhen handt  gegen deß  bischoffen hoff  gangen und diese procession biß wider in  dhomstifft  gehaltten worden Erstlich seindt die fanen sambt den kertzen  tregern  in guetter anzal vorauß gezogen und hernacher die schuler in iren correcken  und dann die gaistlicheit zu beeden seitten die hoffdiener mitt kertzen volgents die keiserliche drommetter und hernacher  waß fur dem sacrament fur ceremonien fürgangen  Den himmel haben ettlich von adel deß  bischoffen von Regenspurg  getragen denn  bischoffen  daselbst so das sacrament getragen  deß  der  ksl Mt caplen  beleitet neben  zu  ir Mt hoffmeister der vonn Trautson  sambt  dem  legaten  und  andern fürnemmbsten räthen Dem sacrament seindt nachgevolgt die zween junge ertzhertzogen obgemeltt mitt kertzen wie dann auch der  ordinari bepstlicher orator  Nach denselben der  bepstlichen Heiligkeit legatus cardinalis Moronus  volgendts die  keiserin  sambt der  königin  der  keiserin  nach  die junge  princessin ir Mt jüngste tochter  uff welche daß ander frawenzimmer in grosser anzal sambt andern der keiserischen diener weiber und gesindt gevolget denen nach der gaistlichen churfürsten gesante und waß mehr vonn catholischen stenden  alhie  gewesen Und hatt solche procession mitt iren stationibus biß wider in  dhombstifft  zwo stundt lang gewehrett 
        