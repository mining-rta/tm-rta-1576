 Mittwochs den 29 Augusti   
        
         Mane seind die erbarn stett in irem rath zusamen khomen unnd dz pollnisch werckh fur die hannd genommen unnd uff vergangne beratschlagung entlich dahin beschlossen dz  irer ksl Mt  aus aller hanndt fürgebrachten beweglichen ursachen sich solches königreichs zue underfachen unnd mit gewalt eintzunemmen nit ratsam sonder nach denen mittel  umd  wegen zugedenckhen wie dem Heyligen Reich teutscher nation zue guetem bestendiger frid unnd einigkhait mit dem  Stephano Batthori  möchte getroffen werden Doch sollte hierinnen uff die hohere stend zuvorderst gesehen werden Daneben haben sich die stend einer duplic zum sibenten proposition puncten verglichen wie mit fol 251 zusehen   
         A meridie 
        
         Reichsrat  Ist umb drey uhrn in des Reichs rath angesagt unnd durch den  meintzischen canntzler  angezeigt worden wie dz ein schreiben neben etlichen vil  beclagten  beilagen  von dem kayserlichen camergericht an die stende des Reichs ausgangen unnd in die meintzische canntzlei geantwurtt worden  Alß nun dasselbig erbrochen unnd nach verlesung der missifen befunden worden dz sich hochgedachts camergerichts personen wider die churfürstliche Pfaltz beclagen vonwegen grossen abgangs unnd erscheinenden mangels deß holtz so ist von allgemeinen stenden des Reichs uberkhomen worden dz umb merer berichts willen die sachen ad describendum gegeben werden soll 
        