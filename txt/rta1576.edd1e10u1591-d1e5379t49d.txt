 Mittwochs den 3 Octobris   
        
         Proponirten  meine herrn  Es wussten sich die herren abgesandten zuerinnern dz am nechsten aus ablesung der stende bedenckhen auf den puncten monetae etc  vermerckht worden darinn auch angetzogen sey dz auf den fahl in die erbarn stett executorn verordnet werden sollen  die muntzordnung unnd edicta zu exequirn Darein aber die erbarn stett nit gehelligt sondern sich darauf erclert hetten das sy es bey der muntzordnung unnd deßhalb beschlossenen Reichs abschiden wenden unnd bleiben liessen etc Dieweil es dann nunmehr bald zum abschid kommen unnd derselb mitler weil verfertigt unnd verlesen werden möcht so stund den herrn davon zureden do auch solche clausel der executorn halben in dem Reichs abschid begriffen was als dann auf solchen fahl den erbarn stetten darauf zuthuen unnd dagegen furzunemmen sein wolte 
         Hierauff ist bedacht mit was geschwindigkheit die höhern  dise beschwerdten auch auf den deputation tag den erbarn stetten  anno 71  auftrungen unnd zuschantzen wöllen da sy eben damals auf dises mit den executorn wie dan itzo abermals beschicht hefftig getrungen welchem aber sich die erbarn stett zum hefftigisten widersetzt  Wie sy dann uff der deputirten stett  Cölln unnd Nurmberg zuschreiben so sy von Franckhforth aus an die erbarn stett auf dem stettag  anno 71  zu Eßlingen gethon wessen sy sich solchen suechen verhallten sollen weitleuffig zuegeschriben unnd ausfuerlichen dem stett abschid einverleibt beneben auch domals unnd  anno 71  schreiben an die deputirten zu Franckhfort außgehn lassen  welche schreiben gleichwol alß sy zu lang hinabkommen den deputirten nit mehr uberantwortt werden mögen volgends aber die stett sich solches suechens gegen der  ksl Mt  in schrifften wie auch gegen den Kff beschwerdt unnd umb ein abstellung gebetten Wie dan solches alles sonnderlich der stett abschid  anno 71  unnd die schreiben damals außgangen ganntz ausfurlich mit allen umbstenden zuerkhennen geben 
         Dieweil dann nun an jetzo eben dasselb widerumb gesuecht ob wol es nun so gar groß umb die ksl executorn nit zuthuen  umd  sich die stett derselben so gar hoch nit zubeschweren  hetten in erwegung do solches geschehen sollte daß es alßdann bei der  ksl Mt  dises ansehen haben möcht alls ob  irer Mt  die stett  wie jurisdiction anziehen  wollten sonnder allein darumb sich zuwidersetzen wie das die Kff auch ire executorn dahin ordnen unnd inen gleich durch diesen weeg ein jurisdiction uber die erbarn frey- unnd Reichs stett schepffen unnd zuziehen wurden So ist demnach einhellig beschlossen dz sich die erbarn stet diser vorhabenden anstellung der executorn in die erbarn frey- unnd Reichs stett durchaus wie  anno 71  nochmals widersetzen unnd nit einwilligen sollen inn sonderer betrachtung dz inen dardurch unnd durch das mitl ein höchster abbruch unnd schmelerung an irer jurisdiction alten herkhommen rechten unnd gerechtigkheiten beschehen wurde Verners  verlesen  dz der stett abschidt de  annis ain-  unnd  zwey unnd sibentzig  wie auch die abgeferttigte schreiben an die  ksl Mt  auch churfürsten unnd sonnst diser sachen halben ausgangen  zu besserer anlaittung unnd nachrichtung herfur gesucht von einer jeden panckh zweyer stett abgesandten zuubersehung unnd revidirung solcher abschid unnd schreiben deputirt deroselben gelegenheit bedenckhen unnd erwegen auch was den erbarn stetten an jetzo zuthuen deliberiren unnd hieruber ir gutdunckhen unnd bedenckhen eröffnen sollen Inmitlst und under dessen aber soll der  meintzisch canntzler  mit ehistem unnd zuvor unnd ehe der stende verner bedenckhen diß punctens halben der  ksl Mt  referirt würdet durch die zwen deputirte (welche ohne das auch der erbarn stett stimm unnd seßion halb bey ime verrichtung zuthuen) ersuecht werden die wortt unnd meinung der executorn halben in der stennde bedenckhen zuumbgehn unnd außzulassen Do nun dasselb bey dem  meintzischen cantzler  statt hett es seinen weeg wo nit sollte auch der  herr vice canntzler  gebetten werden solches bey  irer Mt  anzubringen und zubitten  die erbarn stett mit den executorn unnd disem vorhabenden werckh nit zubeschweren sonnder sy bei den muntzordnungen unnd deßhalb publicirten abschiden allergenedigist bleiben zulassen Do nun der  meintzisch canntzler  das bedenckhen wie es abgelesen mit dem anhang der executorn der  ksl Mt  also referirn unnd praesentirn sollte damit nun die erbarn stett nit angesehen worden daß sy solches mit irer praesentia unnd gegenwart tacite approbirten unnd beliebten sollen sy es wie im ablesen auch geschehen widersprechen 
         Verner ist auch den jhenen welche zu abhörung deß Reichs abschidts deputirt werden bevolchen worden inn ablesung des Reichs abschidts dises punctens halben ir vleissig aufmerckhens zuhaben unnd do solches dem Reichs abschidt einverleibt werden soll solches auch zuwidersprechen unnd gar nit einzuwilligen Welches vorhaben der stett wan der  meintzisch  canntzler  wie oben verlesen ersuecht und er sichs widersetzen wurdet ime bessers glimpfs halben angedeut werden solle 
         Demnach seind zu ubersehung unnd bedenckhung der stett abschidt  anno 71  unnd  72  wie auch der schreiben von der rheinlendischen panckh deputirt worden statt Straßburg unnd Franckhforth von der schwebischen panckh wegen Regenspurg unnd Augspurg 
         Meridie 
        
         Seind der  röm ksl Mt  der stende duplic zum viertten articul dann gemeiner stende beschluß zum fünfften articul zum dritten der stende triplica auf den sechsten articul unnd letztlichen gemeiner stend bedenckhen von den wuecherischen conträcten unnd juden wie apud acta dieselben  mit  fol 222 237 248 &  341  bezeichnet  der  ksl Mt  ubergeben worden Daentgegen haben  ire ksl Mt  auch den  den  stenden ire beschlußschrifft zum ersten dann zum andern unnd dritten articul irer ksl Mt  proposition  uberantwortten lassen wie fol 181 und 212 bezaichnet zu sehen   
        