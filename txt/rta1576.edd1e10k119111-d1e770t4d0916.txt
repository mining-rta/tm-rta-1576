 Sontag den 16 Septembris  hora tertia  by  seind die catholische stend  by den meintzischen  erschinen 
        
         Auff ansagen der salzburgischen sind die catholische in der  mentzischen herberg  zusamen komen und dohin beratschlagedt dz der  ksl Mt  uff deren allergnedigste  resolution in puncto religionis  underthenigst zudanckhen Und diewil die stend der augspurgischen confeßion sich etlicher beschwerden beclagt  damit dan solches stilschweigend nit umbgangen so wolle die noturfft erforderen dz die catholische stend ire entschuldigung thuen und dagegen die  ksl Mt  underthenigst berichten dz die catholische stend vil mehr zuclagen erhebliche und rechtmessige ursach hetten Und wiewol solche der catholische stend gravamina in spetie wol konden ubergeben werden ist doch fur rathsam angesehen worden dz man sich mit den confeßionisten keines wegs solle einlassen sonder dz in gemein etliche gravamina sollen der  ksl Mt  ubergeben werden nit der meinung dz  ire Mt  dieselbige den confeßionisten solle zustellen sonder allein darauß sehn und allergnedigst abnemmen mechte dz die catholische stend wol billich von inen vil mehr zu clagen hetten etc wie dan auß der supplication und beylagen der gravaminum ußfurlich zusehn   
         Nota Von den stenden der augspurgischen confeßion sind privat beschwerden einkomen wider 
         Mentz    ertzhertzog Ferdinand    Beyern    Fulda  Sind schriftlich nit sonder allein abzulesen ubergeben worden 
         Wider  Mentz  die auff dem  Meßfeld  wider die  f Dlt  etliche in Tirol wider  Beyern  graff von  Ortenberg  wider  Fulda  die ritterschafft und landschaft   
        