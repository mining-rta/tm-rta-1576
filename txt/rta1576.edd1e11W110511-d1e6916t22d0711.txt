 Mercurii 11 Julii  ante meridiem 
        
         Uff gesterigen abschiedt seindt die churfurstliche räthe wider im rath erschienen 
         Meintzisch cantzler  proponendo Dieweil man in puncto der turckhenhilff de modo et quantitate noch nitt gar resolvirt stünde sich nunmehr zuvergleichen damitt man ad relationem kommen mög 
         Umbfrag 
         Trier  Hetten sich lengst und in ettlichen umbfragen erclert de quantitate nemlich 16 monat de modo 4 jhar und zalfrist Laetare Da man vonn weittern modis reden wöltt wollen sich auch vernemmen lassen damit man ad relationem kommen mög damit wider altt herkommen kein mutilat  relation geschehe 
         Cöln  Hetten sich deß gemeinen pfennings halb erclert daß  ir kfl Gn  kein besser mittel wisten dann denselben Doch dieweil man uff dem romerzug bestehe kont  ir herr  nit hindertreiben  sonder  doch  soltt die relation pure one einig condition geschehen sonnst werdt eß ein seltzam ansehens haben 
         Pfaltz  Hetten sich uff hilff erclert doch Pfaltz hab bißher mehr nit zugesagt alß er haltten können Repetunt ir vorige vota Hetten schreiben newlich empfangen dz in 100 jharn grösser schaden nit gelitten die underthanen alß yetzo Zeitt halben hetten sich uff 6 jhar erclert da eß geringer zuregulirn wollten sich nitt absondern Hetten sich auch dahin vernemmen lassen uff den fall deß eilenden einfals deß türckhens daß man sich uff ein vorrath soll gefaßt machen wie  anno 48  und sonst mehr geschehen  Soltt dahin zurichten sein daß der eine teil  caesari  zuvolgen zu erhalttung der  grenitzen  daß ander teil in vorrath Repetirn ir offtmals erholte anheng  ut apud protocoll 
         Sachsen  16 monat einig und uff den romerzug aber de modo hetten noch kein bevelch Aber damitt die sachen nit uffgehaltten woltten davon hören reden und vernemmen waß daß merer schliessen wöll Doch woltt Sachsen vor allen dingen zuvorderst daß jenig gern expedirt sehen drumb die  ksl Mt  angelangt   
         Brandenburg  Hetten sich auch uff 16 monat erclert und der zeitt Sey aber nit ohngebreüchlich in diesem Kff rath daß man conditionaliter procedir und inn eim puncten nit schließ biß in allen vorfallenden puncten geschlossen Derwegen sie auß habendem bevelch protestation angehenckht Modi deß hauptwerckhs Sey man uff den römerzug einig uff 16 monat mitt einnemung und der zeit halben alß vor auch Dabey lassen sie eß pleiben 
         Maintz  Befinden die vota noch nitt einhelligclich zusammen stimmen  Trier  und  Cöln  gleichwol cum repetitione voriger voten sich miteinander vergleichen die andere aber durchauß nitt  einmütig  Weil sie dann sich  gestern  auch erclert alß lassen sie eß dabey pleiben Und sey der meintzischen cantzley ohnmüglich da man nit einhellig sich erclere ettwaß uffs papier zubringen Derwegen da man sich also ercler dz man ad relationem gleichstimmig kommen möge wollen sich also erzeigen daß irethalb die sachen nit sollen uffgehaltten sein 
         2 umbfrag 
         Trier  Sey onnott ir offt erwidert votum  zuwiterirn  lassens dabey Aber eß wöll nitt sein ein solch mutilat werckh zureferirn Sey  gleichwoltt  nit ohne daß conditiones angehengckht werden aber in uno eodemque puncto Daß seyen aber conditiones  die nitt zur sachen gehorig noch der  proposition  anhengig drumb auch dardurch daß hauptwerckh nitt uffzuhaltten noch auch alß ein frembde nit proponirte sach diesem puncten der türckhenhilff anzuhefften 
         Cöln  Weil eß bey dem römerzug bey dem mehrem plieben alß konn vonn dem mehrern Cöln sich nit absondern Der conditionen halben wie  Trier  Die yetzige so angehenckht gehören zum türckhenwerckh nitt 
         Pfaltz  Priora vota Acht zuhaben dz die andere modi durch sie angezeigt auch erwogen Zeitt halben seyen zufriden drumb nunmehr wol zur relation zuschreitten Auch dahin andeüttung zethon fridt im Reich auch zumachen Sonsten dieweil sie neben Sachsen und Brandenburg sachen so auch zun Reichs hendeln gehörig noch vonn der  ksl Mt  resolution gewertig auch sie nie in puncto der türckhenhilff schliessen wöllen biß dieselb ervolg kont also wol ad relationem geschritten und eins yeden meinung dabey angehefftet werden und soll eß die verwidrigen lassen da man meint der ohnglimpff sey Habens ires teils kein schew 
         Sachsen  Repetunt wz sie in bevelch deß puncten halben etc Dann wissen nitt wie gegen dem türckhen zuhelffen da nit innerlich fridt erhaltten 
         Brandenburg    Ir gnst herr  hatt sich in persona dahin ercleret dz er in keinem puncten schliessen kan eß gieng dann einer mitt dem andern Darüber hetten sie auch kein andern bevelch Sey auch nitt ohngebreüchlich solcher gestaltt wie hievor mehr geschehen zureferirn habens auch ires teils kein schew 
         Maintz  Hetten ferner vota angehört Hetten anfangs gern die befürderung gern gesehen daß mann sich categorice erclerett Dieweil aber solches nitt geschehen sonder ein ohnverbindtliche erclerung uff der ban bitten sie nachmals categoricam resolutionem 
         3 umbfrag 
         Trier    Coln    Pfaltz    Sachsen    Brandenburg  Priora 
         Meintz  Wie  Trier  und  Cöln    Allein  Dieweil man dann nit ferner  procedirn könt mög man  morgen  um die siebene wider zusammen kommen Doch letzlich biß  übermorgen  uff Freytag zusammen zukommen beschlossen 
         Alß nun  Pfaltz    Sachsen  und  Brandenburg  uff irer meinung und protestation verharett  Meintz    Trier  und  Cöln  aber auch dabey verblieben daß der  ksl Mt  pura  pure et categorice zureferirn und die bewilligung zethon alß ist man voneinander geschieden 
        
         Die  meintzische  aber und  trierische  haben sich mitt dem  churfürsten zu Cöln  in deroselben losament  hernacher verglichen dieweil nunmehr nöttig mitt allen catholischen stenden dieses so denselben allen zutreffen geltte zucommunicirn und sich zuunderreden weß hieruff zethon da sonderlich one zweiffel gleichmessige suchungen vonn den confessionisten fürgehn daß die catholische stende  morgen  zu sieben uhren soltten in  dem colnischen losament  bey  irer f Gn  zuerscheinen und deßwegen underred pflegen Welches also geschehen und Saltzburg deßwegen ein ansags zettel zugesteltt worden 
         Und ist darneben fur gut ermessen dieses dem  herrn hoffmeister Trautson  nach gestaltten dingen auch zucommunicirn welches durch den  meintzischen cantzler  geschehen 
         Eodem gegen abendt hatt  Lic Erstenberger  der ksl Mt secretarius auß bevelch irer Mt den meintzischen übergeben der  augspurgischen confessions verwanten  irer Mt  überraichte gravamina  cum decreto  apud acta numeris  Gravamina der augspurgischen confessions verwanten   
         Ist daruff verordnung geschehen daß durch die catholische stende gegen  morgen  solche mögen abgeschrieben werden 
        