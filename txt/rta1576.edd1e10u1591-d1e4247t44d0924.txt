 Montags den 24 Septembris   
        
         Stetrat  Warde von  meinen herren  proponirt Sintemahl jungste raths zeit beschlossen dz auf der ksl Mt begern die erbarn stett darauf gedenckhen wie dz gellt unnd die hilff so bewilligt werden möcht wol angelegt unnd an  heut  davon in specie geredt unnd deliberirt werden solltenn  so stunde demnach zu der herrn abgesandten gelegenheit an  heut  abermals unnd auf beede fähl davon zureden wessen sich die erbarn stett hierinn verhallten unnd do von den höhern davon etwas angeregt oder nit angeregt wurde welchermassen unnd in was form der erbarn stett solche anregung thuen unnd anstellen wolten 
         Obwol nun nit ohn daß jungstlich den  22 Septembris  bedacht unnd durch daß mehrer beschlossen worden dz die erbarn stett unerwogen der höhern in irem bedenckhen nit umbghen sonder anregung auch mitl unnd weg furschlagen sollten wie hinfuro die anlagen etwas besser dahin sy vermeint verwendet werden alls aber auß gehabter  nachforsch  erkhundigt und von etlichen herren angezaigt worden das weder die im chur- oder fürsten rath deren ding in irem bedenckhen anregen wurden unnd die im churfürstlichen rath wie sonderlich der  nurmbergisch syndicus  der hern vermögen vermeldet auf 60 monat  unnd alßbalden ohn alles bedingen an jetzo auf  vorstehendt Martini  zu eillender hilff fünff monat unnd fünff monat auf  nechstkunfftig Liechtmessen  zuerlegen bewilligt daneben aber bedacht unnd beschlossen haben sollten was die ubrigen fünffzig monat anbetreffen dz wie dieselben wol angelegt unnd ob muster- unnd pfenningmaister der ksl Mt begern nach von den stenden deß Reichs darzue zuverordnen seien oder nit auf nechstkonfftigen deputation tag  davon bedacht unnd berathschlagt unnd geschlossen werden solle Allso ist nechstverglichener beschluß widerumb aufgehoben unnd beschlossen worden dz die erbarn stett was unnd sovil dz angelangt wie die hilff wol anzulegen etc dz nemblichen davon auf nechstkonfftigen deputation tag deliberirt werden etc sich mit denen im kfl rath verainigen und vergleichen do aber die höhern davon kein anregung thuen wurden alß dann auch von den erbarn stetten underlassen werden solle 
         Waß aber unnd wievil der  ksl Mt  die erbarn stett bewilligen wollten etc betrifft Obwol auch in diser raths zeit vermeldet dz man schier verstunde dz die im fürsten rath auch uber die 48 monat gen unnd bewilligen sollten derowegen davon geredt worden ob auf solchen fahl die stett den im fürsten rath alß den wenigern dannoch volgen oder bei den 48 monaten verharren oder auf ir bewilligung auf etwas geringers unnd auf ein lengere zeit unnd jar richten solten allß aber daneben dz bedracht worden do die erbarn stett auch nit sonderbare bewilligung thuen unnd sich mit den hohern bewilligung ainer nit vergleichen dz als dann unnd do  irer ksl Mt  drey underschidliche bewilligung referirt werden sollen  ire Mt  sonders zweifels die höchsten annectirn unnd annemen wurden dz derowegen die erbarn stett sich mit dem thail welcher dz wenigist bewilligt pure vergleichen und in irem bedenckhen  erstlich die beschwerden der erbarn stett wie dieselben hiebevor bei der relation diß ersten punctens  alls teurung niderländischen kriegs prandtschatzung verhörung unnd dergleichen etc repetirt unnd daneben doch tacite unnd  sine  genere andeutten sollen dz es mit den erbarn stetten vil ein andere gelegenheit der steur halben alß mit der höhern hette ittem dz auch die stett höher alß die chur- unnd fürsten belegt wurden unnd darauf ire bedenckhen dahin richten dz sy sich demnach bey der  röm ksl Mt  von irer herrn und obern wegen aller underthenigist getrössten  ir ksl Mt  soll die erbarn stett gehörter ursachen halben bei den bewilligten sechzehen oder achzehen monat gelassen haben Aber yedoch dieweil die noth unnd gefahr ye so groß vorhanden unnd vor augen sein soll also damit mehr höchstgedachte  ksl Mt  ja aller genedigist zuspuren unnd augenscheinlich zusehen hetten das ja die erbarn stett an irem eu  sersten ye nit gern ettwas erwinden lassen wolten so wöllen sich die erbarn stett mit denen (scilicet die das weniger bewilligen werden) vergleichen unnd hiemit verainigt haben 
         Zum andern warde auch von  meinen herren  proponirt wie dann die höhern  der röm ksl Mt furschlag unnd bedenckhen deß ritterordens halben  deßgleichen der dreyen stende Khernden Crain unnd Steur verner anbringen an die stende  in berathschlagung genomen unnd sich vasst darauf resolviert unnd verglichen haben sollen 
         Derowegen auch bei den erbarn stetten ein notturfft sein wolte davon zuhandlen 
         Darauf unnd was erstlich den ritterorden anlangt ist bedacht dz gleich wol diser orden ein solches werckh da es dahin zubringen unnd  ire ksl Mt  so wol bei dem  johann  ritterorden alß auch dem babst gaistlichen  unnd andern stenden irer Mt furschlag richten unnd anstellen khöndten dz es gar wol zuwinschen aber dieweil dises die erbarn stett wenig belang obwol nun die beysorg wol zutragen unnd gar nit zuverhoffen dz sich weder ein oder der ander theil alls der  teutschordt  babst geistlichkhait oder andere stende so gaistliche guetter eingezogen unnd bißhero genutzt haben dahin unnd zu disem werckh werden bewegen lassen so sollen doch die erbarn stett ir bedenckhen dises werckhs halben dahin richten das nemblichen  irer ksl Mt  der treuen vätterlichen fursorg so sy fur dz Heilige Römische Reich haben unnd tragen aller underthenigist danckh gesagt unnd dieweil die stett dises fur ein hochtrefflich nutzlich werckh erachten  ire Mt  gebetten werden solches alles bey allen thailen irer Mt verhoffen nach zu ge  wünschtem fortgang unnd in dz werckh zurichten mit dem erpieten was dann nun die erbarn stett darbei wurden thuen khönnen dz sy an inen nichts wolten erwinden lassen 
         Die drey stende unnd deren verner anlangen betreffendt Dieweil die höhern dieselben hiebevor an die  röm ksl Mt  remittirt und gewisen demnach soll es auch dißmals der stett halben dabei gelassen doch beyneben auch auf die höhern waß die darzue thuen achtung gehabt unnd im fahll inen beifahl gethon werden 
         Sovil dann der  ksl Mt triplic bei dem andern puncten von hanndthabung deß lanndtfridens  belangendt ist es bei vorigem der erbarn stett bedenckhen  gelassen unnd so nachmals den heilsamen uffgerichten Reichs constitutionen wurckhlichen nachgesetzt unnd die execution von den höhern stenden gehandthabt wurde  erachten die erbarn stett dises punctens halber fernere verbesserung unvonnötten 
         Was dan den dritten puncten iustitiae betrifft  thuet  sich die erbarn stett nochmals mit der höhern stend ausfuerlichem bedenckhen  hierinn vergleichen 
         Ferner ist auch in diesem stett rath  uff deren von Nurmberg etlicher irer burger zu  Luca in Italia  vonwegen der religion außgetriben fur beschwerdten furgebracht unnd darauf ein gemeine interceßion schrifft wie sy bei der  ksl Mt  und andern stenden zuverbitten  verlassen  worden   
        