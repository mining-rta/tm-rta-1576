 Mitwochen den 15 Augusti  die catholische stend by der  ksl Mt  der freystellung halben  anno 76   
        
         Alß uff  Unser Frawen Himel Fartt  der churfurst zu Coln  und  hertzog Albrecht zue Beyern  sampt beiden  hertzog Wilhelm  und  Ferdinandt zue Beyern  mit dem  ertzbischoff zue Salzburg  den imbiß genommen haben die  ksl Mt  sich auch zue  hochermeltem bischoff  fieren lassen und den imbiß  darin  genommen 
         Daruff die geistliche churfursten und derselben abgesandten neben  den anderen  herrn  geistlichen und weltlichen fursten und deren potschafften sich alß baldt verglichen dz die  ksl Mt  nochmals  von den geistlichen und catholischen stenden nochmalen underthenig zuersuechen sein solle dz  ire Mt  den stenden der augspurgischen confeßion uff ir ansuchen kein andere  antwort  vertrostung noch erclerung deß religion fridens und freystellung halben geben wolle dan irer Mt geliebter herr vatter weyland  herr  keiser Ferdinandt  hochstseliger gedechtnuß  anno 59  zue Augspurg gegeben etc   
         Sind derhalben nach dem imbiß umb 3 uhren im  salzburgischen hoff  neben hieunden gemelte fursten erschinen wie folgt 
         churfurst zu Coln   
         erzbischoff zue Saltzburg   
         herzog Albrecht zue Beyern   
         herzog Wilhelm  und  herzog Ferdinandt zu Beyern   
         mentzische gesandte 
         trierische gesandte 
         Osterich 
         straßburgische  gesandt 
         und der schwebischen prelaten gesandter 
         Alß nun itzgemelte chur- und fursten und der anderen gesandten by der  ksl Mt  allein in dem  gemach  geweßen hat der  menzisch canzler  irer Mt  underthenigst vorbracht Es werden  ire Mt  sich aller gnedigst wissen zuberichten wz  die catholische stend sambstag den  14 Julii  jungsthin bey  irer Mt  underthenigst geworben und schriftlich deßhalben übergeben  Dieweil dan die stend der augspurgischen confeßion nochmalen uff die begertte freystellung so dann die declaration des religion fridens heftig dringen  so hetten die catholische stend nit underlassen sollen dieweil itzund der  erzbischoff zue Salzburg  so dan  herzog Albrecht zue Beyern  personlich alhie  ire ksl Mt  sampt und sonders nochmalen underthenigst zuersuchen underthenigst pittend  ire ksl Mt  wolle sie die catholische stend bey dem hochbeteurten und von beiden theillen so hoch verlobtem religion friden schutzen schirmen und allergnedigst hand haben und denselben anders nit ercleren dan der lautter buchstab selbs mittbringe  Dan wz die stend der augspurgischen confeßion durch diese erclerung suchten  dz hette  ire ksl Mt  deren hochst erleuchtem verstand nach allergnedigst zubeherzigen etc mitt underthenigster pitt dz  ire ksl Mt  den catholischen stenden wie bißher also hinfurther  inen  allergnedigst gewogen und ir aller gnedigster keiser sein und verpleiben wolle 
         Daruff die  röm ksl Mt  selbs widerumb geantworttet wie folgt nemplich dz itzig furbringen vernommen Wissen sich erstlich wz uff nechst verschinen waheltag  furgangen zuerinnern und derwegen auch gesucht worden waß sie auch den ansuchenden churfursten fur ein bescheid gegeben gleichfalß wol zu berichten welcher doch also beschaffen dz derselb sine praeiuditio der catholischen stend gefallen  Hetten sich auch versehen es solte 
        