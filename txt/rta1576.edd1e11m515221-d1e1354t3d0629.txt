
        
         Hessen  Heten bevelch do dise sachen wurden furfallen das jenig mit andern stenden thun zehelffen was zu fortpflanzung der religion dinlich und alles dahin bei der  kgl Mt  zurichten das den betrangten geholffen sonderlich aber dieweil im religion friden steet wenn einer ußm pabstumb zu unser religion bekhendt das er seine guter verkauffen und hinweg ziehen solt  Hielt  ir H  nit darfur das es den verstandt wann sich einer fridlich hielt und sein gelegenheit nit were sein narung zuverkhauffen das er daruber beschwerdt und verwißen werden solt Neben dem het sich  ir H  erinnert das etliche papisten furgeben das der land- und religion frid paribus passibus  zu  ambulirn soll und halt darfür das kein obrigkeit hieruber di underthanen zubeschwern Zum andern dieweil  den geistlichen Kff und  cesari  selbs uf negsten waaltag in originali furgelegt sei ein notturft uff derselben confirmation zetringen Die freystellung belangend Obwol solche punct hievor mermal gesucht aber nie erhalten so haben sie doch bevelch sich nit abzusondern insonderheit dieweil das Reich je lenger je mer feind bekhemme  und nit imerdar contribuirn werd khönnen das man daher dem feind wol begegnen köne Und ob sie sich wol auch versehen  cesar  solt sich anderst erclert haben  dieweil er aber mit angehenkt das sich  ir Mt  noch vor  endung  des reichstags erclern wölle so lest er ime gefallen zu procedirn  doch mit der condition nicht zuschließen bis sich  cesar  in religionssachen erclert und die declaration authentisirt damit man derselben vor allem gewiß wie sie auch darfur halten sich mit den andern stenden deßwegen in disputation  einzulaßen 
         Lgf Ludwig zu Heßen  Heten bevelch von  irem hern  alles das handlen zuhelffen was der sachen dinstlich Halten auch darfür  cesari  die entschuldigung des verzugs anzudeuten und das  cesar  di gesanten nit verdenkhen solt das sie irem habenden bevelch nachsetzten Wie aber dem wer man urbitig zuprocediren doch mit vil angeregten beding Sovil die declaration belangt darff es nit vil  libullirens  dieweil brief und sigl in originali verhanden Wiewol  cesar  in itziger resolution meldet das ers an di andere stendt wöll gelangen laßen so verstee ers doch uf di freystellung Die sonderbare beschwerung belangendt placet sich irer anzunemen 
         Lgf Phillips zu Hessen  Idem 
         Lgf Jörg zu Hessen  Desgleichen 
         Baden  Heten auch bevelch alles das zu handlen helffen was zu fortpflanzung Gotes worts und warer religion dinlich Het sich gleichwol diser ksl vorantwort nit versehen lest ime aber gefallen mit der condition in der consultation furzuschreiten 
         Hennenberg  Wie  Saxen Weimar   
         Graven  Heten uß  cesaris resolution  befunden das sich  ir Mt  nit also erclert wie man gehofft sonder das  ir Mt  ir darinnen uf dißen reichstags ferner zu erklern vorbehalten Weil er aber versteet das andere der meinung sonderlich  Saxen    Wirtemberg  und  Hessen  das man nichts entlichs willigen soll man hab dan cesaris resolution so thun sie sich mit denselben vergleichen Sovil di sonderbare gravamina belangt het man jungst gehört was  jungst  furbracht  und es allein bei etlichen an der execution erlangten urtheilen manglet Wollen sich versehen man werd es nochmaln zuerinnern wißen Zu dem wiß man was  Gf Joachim zu Ortenburg  furbracht und nit allein itzo sonnder auch jungst ufm waaltag  gebeten Und dieweil  Beyrn  je lenger je mer ine und di seinen beschwerdt so ubergeb er noch ein bitschrift  mit bit ferner zu intercediren damit  Beiern  zur restitution angehalten werden möcht erbiet sich zur gnugsamen caution wo not alhie mit statlichen leuten 3) Verstehen sie ex  cesaris resolution  als ob  ir Mt  meinen es  itzo von den Gff allein her kome do man sich doch zuerinnern das es seit  anno 55  uf allen reichstagen gesucht worden Biten derhalben es dahin zurichten das sie nit gefart auch dißen puncten nicht ersitzen zelassen sondern nochmaln bei der  ksl Mt  zuerinern Verhoffen  cesar  werd di ursachen erwegen und die gemeine auch sonderbare gravamina der gebur decidirn 
         Stat Straßburg  Heten bevelch was zu handhabung religionfridens und Gotes ehr für gut angesehen sich nit abzusondern Krafft dessen heten sie bisher das suchen thun helffen wollen noch ferner sich mit andern leichtlich vergleichen und hoffen wenn man druf beharrt es werd mer weder sonst beschehen erhalten Derweil aber die beratschlagung lang ufgezogen wurden möcht wenn man warten wolt bis sich  ir Mt  uf die gemeine und sonderbare gravamina erclert so vergleichen sie sich des proceß halb mit andern Dieweil aber  cesar  in iziger resolution meldet  das seit religion fridens die declaration schon richtig gemacht sei druß leichtlich abzunemmen wie es die papisten anfechten und umbstoßen wöllen so laßen sie inen di vorgeende bedenken desto mher gefallen 
         Regenspurg  Ist ime nit entgegen das man cum conditione & protestatione procedire 
         Lubeckh  Hat auch in gemein bevelch sich von andern nit abzusondern verstee die ding uf drei puncten nemlich die freystellung declaration und etliche sonderbare gravamina  belan  besteen Sovil die zwen als die freystellung und declaration betrifft die wurd  cesar  decidirn Gibt aber zubedenkhen ob nit beim puncto  propositionis  von gemeinem fridlichen weßen  di sonderbare gravamina zutractirn Vergleicht sich sonnst des proceß halb mit andern 
         Ulm  Deßgleichen 
         Wormbs  Heten sich versehen  cesar  het mer ausschlag gegeben  insonderheit sovil  ire selbst beschwerung betrifft  wie aber dem wollen sie sich von andern nit absondern 
         Reutlingen  Ob er wol von sein hern kein austruklichen bevelch so kon er sich doch deßen wol ermechtigen thut sich mit andern vergleichen 
         Mgf Jorg Friderichs gesandte    Ir herr  hielt disen puncten fur hoch notwendig dieweil er di ehr Gotes antrifft Hofft nit das  cesar  dise richtige brief und sigl difficultiren sonder  ins werck richten Uber das wiß man was  irem  etlichen stenden wider den rechten verstandt des religion fridens begegnet Wie dann  irem hern  vom  bischoff zu Bamberg  auch begegnet  Ir H  het das closter zu Kuzingen  vil jahr ingehabt und die reditus ad pios usus gewendet von seinem  vater  und also vor dem religion friden aber  Bamberg  mast sich deß an und bringt am camergericht process auß dahin es doch nit gehöre  und dergleichen begegnet auch andern Die freystellung belangendt heten sie auch bevelch suchen zuhelffen und das dise ding und das haubtwerck pari passu tractirt werden sollen Vergleichen sich aber mit anndern 
         Nach gehabter underrede 
         Kf Pfaltz  Dieweil man fast durchaus der meinung das  cesari  ein antwort zumachen das man sich versehe  cesar  solt sich haubtsachlich erclert haben wie aber dem bet man noch drumb und das man inzwischen proced  wolt in der beratschlagung  wie  uf maß wie allenthalben davon geredt so soll daruf ein schrift angesteldt werden 
        