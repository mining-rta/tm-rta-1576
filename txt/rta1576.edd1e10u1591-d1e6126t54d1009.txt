 Afftermontags den 9 Octobris   
        
         Reichs rat  Ist in Reichs rath angesagt unnd sind damals ettlich decreta so auf die einkhommenen supplicationes  im supplication rath beschlossen allß den von  Saltzburg  ittem die  graven von Schwartzenberg derselben stand stimm unnd seßion  den  pfinningmeister  unnd den gottischen uncosten  item dem burgundischen abgesandten belangendt  deßgleichen ein  schreiben so von den stenden des Reichs an die  königcliche Wurde in Hispanien  wegen der niderlendischen krieg unnd daraus ervolgender sperrung der commertien licentz unnd last geldt ittem auch der muntz halben außgangen  abgelesen 
         Printzen von Uranien  gesandtens werbung in gemeinem reichsrat  Nachvolgendts unnd alß sich ein abgesandter von dem  printzen von Uranien  bey der meintzischen canntzlei angegeben ist derselb fur alle Reichs stende gelassen unnd ime von dem  meintzischen canntzler  zugesprochen worden Es hetten die churfürstliche abgesandte fürsten unnd deren räth unnd pottschafften auch der erbarn stett abgesandte verstanden wie dz er an die stende des Reichs von seim genedigen fürsten  herrn dem  printzen von Uranien  unnd den stende  in See- unnd Holanndt wegen mit credentzschreiben unnd bevelch abgeferttigt Derhalben were er an jetzo hiehero bescheiden unnd wöllen inen die stende in seinem anbringen anhören 
         Darauf hat  er abgesandter  ein lange oration in lateinischer sprach gehallten unnd zum beschlus dz  credentz schreiben  wie auch ein copiam unnd abschrifft bemelter seiner oration den stenden deß Reichs ubergeben davon hie copia mit no  zufinden  daraus dan sein anbringen unnd begern nach langem zuvernemen 
         Alls aber solche oration lang unnd vasst in die zwo stundt gewehret unnd es gleich nacht worden hat der  meintzisch canntzler  darauf vermeldet das die churfürstlichen abgesandten die fürsten unnd deren räth und pottschafften auch der erbarn stett abgesandte unnd abgeordnete was  er gesandter  wegen  seines genedigen fürsten unnd herrn deß von Uranien  unnd der stende in See- und Holand mundtlich ausfurlichen geredt unnd angebracht solches alles vernommen unnd notturfftigclich verstanden Dieweil es aber baldt gar nacht dise sach weitleuffig unnd wichtig alls mueste unnd sollte dieselb in geburliche berathschlagung und deliberation genomen werden unnd solte ime mit ehistem darauf geburlicher beschaidt ervolgen 
        