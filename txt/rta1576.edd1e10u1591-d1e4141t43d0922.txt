 Sambstags den 22 Septembris   
        
         Stetrat  Zaigten an unnd proponirten  meine herren  wie dz sie glaubwirdig bericht dz die abgesandten im churfürsten rath deß puncti contributionis halben einig unnd auf 60 monat die im fürsten rath aber auf 48 monat bewilligten Derowegen sollte unnd wurde wol auch nit ein unnotturfft sein mit den erbarn stetten davon zureden unnd zu deliberiren damit und wan es bei den hohern zur relation keme sy auch ires thails mit einem entlichen bedenckhen gefasst weren 
         Hierauf unnd alßdann auch andern abgesandten angezeigt das auch sy sovil verstanden unnd vernomen dz die im churfürsten rath auf die 60 monat schliessen die im fürsten  auch aber bei den 48 monaten verharren unnd zu einer eillenden hülff 10 monat bewilligen solten so ist gleichwol erstlich von den  herren von Augspurg  fur rathsam unnd ein notturfft eracht worden nachdem die  ksl Mt  in  irer replic  drei weg furschliegen auf welche  irer Mt  die bewilligungen geschehen solle von solchen dreyen wegen etwas zureden unnd derowegen zu besserer unnd mehr erinnerung irer Mt replic schrifften zuverlesen Aber und dieweil hernach von andern abgesandten angedeut worden das weder die im chur- oder fürsten rath von solchen dreyen furgeschlagenenen mittln und wegen etwas bedacht hetten unnd fürnemblichen den erbarn stetten derogleichen einer oder der ander furgeschlagen weg anzunemen oder auf derselben  einen die bewilligung zurichten gar nit zuthuen oder zurathen were so ist von solchen miteln zureden oder dieselben zuverlesen fur ein uberfluß aber daneben fur ein höchste notturfft eracht worden dieweil hievor auch die vil stattliche hülff von dem Reich bewilligt unnd gelaistet aber zu dem ende unnd dahin sy vermeint nit  vermeldet  unnd angelegt worden unnd an jetzo die  röm ksl Mt  den stenden furschlueg und begerte dz die stende selbsten ire muster- unnd pfenningmaister halten unnd verordnen wollten welche bei anlegung und verwendung diser hilff sein unnd dieselb selbsten zu dem ende sy gemeindt verwendet beyneben auch etliche kriegserfarne personen die irer Mt khrieg rethen beywonheten bestellen sollten Das demnach davon zureden unnd zu deliberirn sein soll wie und auf was weg solche anstellung damit dise hilff wol angelegt unnd damit etwas fruchtbarlichts außgericht wurde zumachen unnd zuthuen sey  Wie dan hierauf der § in merberurter der ksl Mt replic anfahendt  Unnd damit Kff unnd stende etc  abgelesen   
         Darauf ist gleich von maistes thails der erbarn stett abgesandten fur guet unnd rathsam angesehen do die höhern dessen auch gedenckhen unnd irer Mt begeren nach mitl unnd weg wie dise contribution wol anzulegen sein soll auch ires thails schliessen wurden das daß Reich ire muster- unnd pfenningmaister auch kriegs räth darzueordnen unnd hallten wurden dz auf solchen fahl die erbarn stett sich nit söndern sondern deren sich mit den höhern vergleichen unnd beyfahl thun sollten Daentgegen aber ist sonnderlich von der stett  Cölln    Ulm  unnd etlichen andern wenig stetten so inen zuegestimbt fur bedenckhlich unnd gar unrathsam gehalten worden das die erbarn stett  irer ksl Mt  maß oder ordnung wie dise hilff wol anzulegen furschreiben unnd die purdt auf sich laden solten dan erstlichen  zu underhalltung der personen so zu dem kriegs werckh zuverordnen unnd zuhalten ein grosser uncosten auflauffen wurde zum andern es konfftig dise nachvolgendt consequentz geben möchte wan die zeit diser bewilligter contribution verschinen unnd ir endtschafft erraichen sollte dz alßdann  ire ksl Mt  widerumb kommen unnd derogleichen begern anstellen Aus welchem dann dem Reich daß ervolgen dz es sich hinfuro mit der gantzen defension gegen dem erbfeindt beladen unnd derer künfftig nit widerumb wol entschütten wurde können 
         Derhalben sy nit schliessen khondten do die höhern dises inn irem bedenckhen nit anmelden oder dahin schliessen wurden dz nemblichen das Reich zu der ksl Mt kriegs obristen auch ire muster- unnd pfenningmaister halten solle dz die erbarn stett solches allein treiben unnd  irer Mt  maß oder ordnung furschreiben sollten Dann do die höhern solches alles umbghen unnd  mit stillschweigen ersitzen lassen sollten so wurden doch die erbarn stett teglich volgen muessen unnd obgleich ir bedenckhen der  ksl Mt  nit referirt wurde doch solche bedenckhen der  ksl Mt  unverhalten nit bleiben Zu was ungnad nun solches den erbarn stetten gerathen möchte das sy allein  irer ksl Mt  maß oder ordnung furschreiben unnd  irer Mt  nit trauen thetten dz wer unschwer zuermessen 
         Solches alles unangesehen alß dagegen erwogen unnd bedacht worden wan ein mitl unnd weg gefundten unnd getroffen werden khöndten das die reichshülffen hinfurtter besser dann bißhero beschehen verwendet zu was grossem merckhlichen nutz es dem Heyligen Römischen Reich geraichen wurde erstlich dz das Reich hinfuro dergleichen stettigen anlauffens unnd contribu  t  irns ubrig die underthonen zu contribuirn vil williger sein die stende dise jetzige bewilligte stattliche hilff gegen iren  herrn unnd obern unnd die herren und obern gegen den underthonen desto stattlicher zuverantwortten haben auch vilmehr unnd ein dapffers kriegsvolckh wider den erbfeindt aufzubringen sein zu dem unnd do gleich dise oder dergleichen mitl unnd weg zu diser contribution angestelt es doch kein consequens geben wurde dz auch hinfuro dem Reich dero gleichen widerumb zuthuen khöndte oder möcht aufgeladen werden in bedenckhung wan die jar diser bewilligten hilff auch dz alßdann dise mitl oder anordnung auch ir endtschafft erraicht hett unnd konfftig do weiter was zu contribuirn sein wurde alß dann wol ein andere ordnung oder mitl gemecht oder bedacht werden khöndte So ist demnach durch dz merer dißmals dahin geschlossen worden dieweil  ir ksl Mt  dise mitl unnd anstellung mit ernst selbst begert unnd derowegen  ire Mt  die stende do sy gleich inn irem bedenckhen  davon meldung unnd furschlag thuen sollten in ungenaden nit verdenckhen khondten dz demnach die erbarn stett unerwogen die höhern solches alles umbghen solten (mit denen es dann vil ein andere gelegenhait hett alls den stetten dann sy die contributiones von iren underthonen widerumb einzukomen unnd einzunemen pflegten) yedoch inn irem bedenckhen anregen und mitl unnd weg furschlagen sollten wie die hilffen hinfuro besser dann bißanhero angelegt wurden Was fur mitl unnd weg aber  irer Mt  deßhalben furzuschlagen darauf sollten die erbarn stett bedacht sein unnd zu erster zusamenkhunfft weitter davon in specie reden 
         Zum andern ist ferner proponirt worden dieweil man ye wie obgehört verstunde das die im churfürsten rath ir bewilligung auf die 60 monat die im fürsten rath aber auf 48 monat richten sollen das demnach davon entlich zubeschliessen sey welchem  thail do die höhern also zweyerlai meinung unnd bedenckhen bleiben solten beyzufallen Obwol nun daneben auch bedacht dieweil die erbarn stett ye so gewisß nit wissen möchten wie hoch die im fürssten- oder churfürstlichen rath mit irer bewilligung endtlich gehn werden so ist doch beschlossen worden dz die erbarn stett mit dem thail welcher am wenigisten bewilligt sich verainigen unnd vergleichen sollten doch do solch bewilligung uber die 48 monat nit lauffen unnd sich erstreckhen wurde dann sonnsten wurden sich die erbarn stett was weiters und mehrers nit wol einlassen können 
        