 Lunae 24 Septembris  mane 
        
         Concept der  duplic in puncto türckenhilff    Maintzischer cantzler  list ab waß in puncto der türckhenhilff wie  vorgest  geschlossen uffs papier bracht 
         Umbfrag 
         Trier  Lassen inen daß concept gefallen allein sey der eingang lang soltt tettwaß eingezogen werden damit man nitt ursach zuduplicirn Sollt auch ettwaß deüttlicher anmeldung geschehen deß geltts halb  dz eß  wol angelegt werde 
         Cöln  Wie  Trier   
         Pfaltz  Können nitt umbgehn iren  special  bevelch zurepetirn uff die 24 monat deßgleichen daß in relatione gemeldet werdt daß eß durch daß mehr bewilligt Repetunt ir vielfaltig anzeig hiebey geschehen mit bitt bey den protocollen solches zubehaltten Eingang soll eingezogen werden ursachen auch anzumelden daß man dem türckhen nit ursach geb sonderlich der cron Poln halben  Punct deß gemeinen pfennings soll nitt also außgestrichen werden alß wann eß ein onmuglich ding wehre da sonderlich zu anderer zeitt die not also geschaffen sein möcht daß derselb wol anzustellen  Caesarem  auch zuerinnern dz dero konigreich und erblandt dz irig auch thon nach irer Mt erbietten welches zuacceptiren Item  ir Mt  auch zuerinnern dz geltt wol anzulegen da sonderlich dem Reich onmuglich sein wirdt sich also hoch mehr anzugreiffen Achten auch not sein die  ksl Mt  zuvermahnen in den ortten da die commercia und päß versperret fridt zumachen damit dieselbe wider geöffnet und dem Reich fridt erhaltten werde  ir Mt  die handt desto besser zubietten 
         Sachsen  Wie  Trier  daß der eingang einzuziehen und nitt allein uff  yetzigen turckhischen keiser  zurichten sonder auch uff nachkommenden Item anzeig zethon dz man sich zum eüssersten angriffen ergo wol anzulegen dann auch der commercien halben wie  Pfaltz   
         Brandenburg  Wie  Sachsen   
         Maintz  Wiewol davon geredt der  ksl Mt  außfürlich wider der hilff halben zu gemüth zufüren etc yedoch dieweil beschlossen einzuziehen wollens thun wie auch in andern bedachten enderungen Waß aber  pfaltzisch anregen  anlangett in relatione meldung zethon dz durch daß meher beschlossen Sey pro reputatione senatus diß churfürsten raths bißhero also gehaltten daß waß durchs mehr beschlossen vor ein gemeinen beschluß referirt worden 
         Concept ritterordens  Wardt ferner daß concept deß ritterordens halben waß bedacht abgelesen   
         Umbfrag 
         Trier  Wissen nichts zuendern allein daß angehengckht vonn den andern orden erkundigung irer regel halb zunemmen uff könfftigen deputation tag  bericht zethon 
         Cöln  Similiter allein der krais halben anregung zethon 
         Pfaltz  Anregung zethon dieweil der  johannittermeister  sich erbiettig gemacht willig zusein daß angehefftet ime gleich ein ortt eingeraumbt werde Caesaris erbietten neben iren brüdern zuacceptiren Kreis halben sey auch davon geredt in denselben inmittelst deputations tag bericht einzunemmen 
         Sachsen  Wie  Trier   
         Brandenburg  Similiter mit den erinnerungen wie vor ime 
         Maintz  Wollen enderung und zusatz thon wie vor gut ermessen 
         Concept in causa Fuld contra Wurtzburg  Ferner wardt auch daß concept deß beschluß im chur- und fürstenrath in sachen Fulda contra Würtzburg abgelesen   
        
         Trier    Cöln  Placet 
         Pfaltz  Weren in irem bedenckhen hierin angehört yedoch achten daß simpliciter sine allegationibus iuris deß kfl bedenckhens anzuzeigen doch in relatione zumelden dz eß durchs mehr beschlossen 
         Sachsen  Repetirn auch ir vorig votum yedoch da diß concept so weittleüffig pleib kom man in ein disputation mitt dem furstenrath 
         Brandenburg  Lassens bey dem concept allein sey nit herkommen waß im churfürsten rath beschlossen referirt werdt durch daß meher etc 
         Maintz  Dieweil der fürstenrath begert ire motiven außdruckhlich der  ksl Mt  zureferirn alß wöll deß churfürsten raths notturfft auch sein ir bedenckhen zureferirn 
        
         Relation zum furstenrath in puncto türckhenhilff  Maintzischer cantzler  referirt dem fürstenrath waß im Kff rath in puncto contributionis der türckhenhilff geschlossen 
         Saltzburg  nomine deß fürstenraths Nach glegenheit der sachen umbstendt der  grenitzen  und deß türckhen gewalt also die gefahr gros alß hetten sie bedacht daß  caesari  zur erhalttung und besterckhung der  grenitzen  ettwaß mehr zubewilligen und thuen  ir Mt  dreyerley anregung in der  replicschrifft  Hetten sich in dem mehr dahin verglichen die hilff uff den romzug zulaisten In quanto hetten sich verglichen 48 monat in 6 jharn alle jhar 8 monat zuerlegen in den stetten wie hievor geschlossen Und damit die hilff desto ersprießlicher sein möcht soltte solches der  ksl Mt  zuvertrawen sein Und sollen in diser helff mitt begriffen sein geistlich und weltlich exempt oder nitt exempt hospitalien etc und sonnsten bey der disposition deß abschiedts zu Augspurg  anno 66  zulassen Steir Kernten und Krein belangendt dieweil ir begern dieser hilff anhengig soltte die  ksl Mt  anordnung thon daß sie ettwaß bedacht und mehr geschützt werden möchten Welches alles sie dem Kff rath nitt verhaltten wöllen 
         Unnd hatt der fürstenrath hierüber begert sich uff deß churfürstenraths  zu  bedenckhen zuresolvirn dilation biß  morgen  zugeben quod factum et ita discessum est 
        