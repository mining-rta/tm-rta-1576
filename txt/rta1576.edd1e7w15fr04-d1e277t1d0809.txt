 Actum am  Donnestag den 9 Augusti  im ausschuß der matricul 
        
         Ist der ausschuß der matricul halber zuesamen khommen unnd entlich nach gehalter umbfrag beschlossen das der matricul und der moderation der anschlag halber zweierley principaliter in beradtschlagung gezogen weren erstlich waß dem fißcalischen proceß gegen die stendt so von annderen eximieret und sich selbs eximieren  und  solte dem fiscal  daruber  bevolen  werden das er gegen denselben nach ordnung der rechten procedierete Aber demnach der  fiscall  von mangel wegen genuegsames berichts und das er in probationibus deficieret gemanigclich seine proceß verleu  g  reth so solte man in den khreißen deßhalber genuegsame erkhündigung einnemen und dem fiscall was man erfaren zueschreiben Item demnach der  fiscall  deßhalber eine verzaichnusse herausser geschickht so solte man unter dem namen der röm ksl Mt oder der maintzischen canntzley dieselb in die khraisse schickhen damidt man darüber erkhundigung einneme und den fiscal informierede Demnach aber auch etliche articul in den reichsabschiden nit lautter genueg oder vom  fiscal  nit recht verstanden werden solte man den khünfftigen visitatorn bevelchen das sie den fiscal  sambt den  advocato fisci und iren zuverordneten beisitzern  zu sich forderrn und nicht ihnne  alles ubersehen unnd erwegen und dermassen anordnen sollen das deßhalber hinfüro möchte richtiger alls bißhero geschehen procedirt werden 
         Die moderation der beschwerten stende anlangent were deßhalber  anno 1548  und  anno 1570  zue Speür guette ordnung gemacht dieselben solten jetz erneüert werden aber demnach auff dem deputation tag zue Franckhfurdt  anno 71  gehallten etliche mängel erschinen so solten dieselben jetz gebessert werden 
         Erstlich demnach diß ein pur lautere causa iustitiae ist so solte mit der churfürsten gesanten alhie abgehandlet werden das sie sich mit den fürsten einer gemainer beradtschlagung verglichen und das düe churfürsten nit ein besonndern radt hetten wie sonnst in anndren sachen die nit causae iustitiae seindt  etc  gehalten wirdt 
         Zum anndern daß alle khraise genuegsame informationes aller sachen schickhen deren auff dem negstvergangnem deputationstag zue Franckhfordt ein mangel erschinen 
         Zum dritten das die gesanten auff den deputation tag mit genuegsamen gewaldt erschinen etc 
         Zum viertten das die gesanten was den faal  fiscal  anlangt von iren genedigen fürsten auch genedigen und gunstigen herrn ihres aidts verlassen werden welche vür obgemellte felle eß verhindert das man auff dem negstvergangnem deputationstag zue Franckhfordt nichts hadt verrichten khönnen 
         [] 
        