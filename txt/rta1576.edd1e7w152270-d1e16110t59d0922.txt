 Sambstag den 22 September   
        
         Consultatio anstellung ritterordens in Ungern betreffend  Ist  der röm ksl Mt unsers allergenedigsten herrn bedenckhen wie uff der  frontier in Hungern  wider den türckhen ein riterlicher orden uffgericht und der teutschorden item die johanniter und andere daselbs hin transferiert werden möchten  davon oben auch meldung beschehenn  weil es dem articl der türggenhilff angehengt ist im gantzen fürstenrath fürgenommen und berathschlagt und einhelligclich dahin geschlossen worden wie volgt 
         Nemblich weil die stendt diser sachen halben gar khain bevelch von iren gnedigsten gn fürsten und herren wegen was zu tractieren oder zu schliessen so woll inen destoweniger gebüren in einer solchen weutleuffigen handlung bevorab an jetzo so der reichstag ein endt hat jedermann auch nach haus tracht do man doch disen gantzen reichstag wol dartzu hete brauchen mögen weil diejenige so darunder interessiert noch nit gehört wie dann der teutschmeisterisch abgesandter sich supplicando schon an heut dessen beschwert hat  so will ein notturfft und  ir Mt  zuforderst underthenigst haimzustellen sein ob sie mit ime  teutschmaistern  deßgleichen seinem rathgebietigem oder capitl durch schreiben der commissarien derhalben ersuechen und inen darüber vernemmen wöllen Dann also rüemen us andern heuten schneiden  und ohne den wirth raitten  das wölle sich nit thun lassen Es sei wol ein sehr guets werckh und erforderts die noth nachdem diser orden so mechtig und reich das er sich wider den erbfeindt der gestalt wie der ksl Mt bedennckhen vermag sich vil mer brauchen soll lassen dann also im faulen leben die einkhommen mit unnutzlichem schlemmen und demmen  verthuen were inen rüehmlicher als ritterlichen leuthen das sie sich in khrieg bevorab wider den erbfeindt brauchen liessen Soll  ir Mt  haimbgesetzt werden mit inen und andern darus zuhandlen sie darüber zuvernemmen damit man dise sach hernacher es sei uff einem khönfftigen reichstag oder deputation tag desto sicherlicher und statlicher zu berathschlagung ziehen und als dann der  röm ksl Mt  ein begrunds guet bedunckhen daruber geben möge 
         Sovil aber di herren johanniter antrifft da helt man gemainiglich darfür das inen weder nichts zuzemueten sein soll weil sie mit der insel  Malta  daran der gantzen christenheit hochmercklich und vil gelegen nit wenig zuschaffen  die sie  erhalten gelegen sein will  Dann ob sie schon im  Teutsch  landten  statliche ansehenliche heuser und commenthureien haben so khlöckht  es doch wenig zu dem thun wie die notturfft wider den erbfeindt der enden wol erfordert 
         So wurdt man ir Mt fürschlag das bei den ertz- und sonst bistumben etliche praebendt oder canonicat daruff graven herren und vom adl und andere uff den stifften hinundwider welche in  Hungern  ir canonicat oder pfründten zuverdienen lust heten tamquam praesentes gehalten zuvorderst bei der bapstlichen Hlt und hernacher bei den ertz- und bistumben auch andern collegiat khirchen richtig machen müessen dartzu zeit und weil gehört Wo nun das beschehen mag man weiter davon reden und schliessen 
        