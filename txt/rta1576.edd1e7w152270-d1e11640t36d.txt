 Erchtag den 21 Augusti   
        
         Legation costen in die Moscau  Ist das decretum imperatoris wegen der legation in die Moscau des anlehens halber und was der herr  Illsung  uff der chur- und Ff gethonen fürschlag das das gelt bei etlichen stetten oder communen ufzunemmen uff sein ansuechen bei etlichen verricht   
         Weil dann darus befunden das sein  herrn Illsungs  ansuechen an den darinn vermeldten orthen khein statt funden ist im fürstenrath durch ainhelliche stimb beschlossen worden damit solch nutzlich werckh der legation ferners nit gehindert das man die bewilligte summa aines halben monath bei dem  Kf zu Saxen  und dem  teutschen maister  jedem zu halben thail ufbringen soll mit der verheissung dz jeder standt seinen gebürenden thail uf  khönfftig Weihnächten  widerumb an den bemelten legstetten antworten und bezallen soll 
        
         Nachdem man aber zur relation khommen hat man der Kff bedenckhen das berüerte bewilligung bei den stetten Augspurg Ulm Straspurg Nürnberg ufzunemmen und inen an khönfftiger contribution widerumb abgeen soll   
         Mulchling in die Reichs matricl zu inserieren  Neben diser handlung kham auch ain supplication von  Herman Mulchling   
         Welcher begert weil in die  ksl Mt  zum herrnstandt erhöcht  darumb er dem Heiligen Reich danckhbar zu sein sich schuldig erkhent begert er sich in des Reichs matricl nach dem seine güeter ohne mitl dem Reich underworffen einzubringen und seinem vermügen nach gebürliche hülfflaistung zuthun   
         Darüber beschlossen das dem frenckhischen crais vermög des abschids  anno 48  darin verabschidter ordnung  bevelch wol geben damit er nach zimblichen dingen gleich andern mit des Reichs anschlegen belegt werde doch jedem an seinen freihaiten recht und gerechtigkhaiten sonst in ander weeg unschedlich 
        