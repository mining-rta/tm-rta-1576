 Freittags den 14 Septembris   
        
         Ist der deputirt ausschuß in der fuldischen handlung zuesamen erfordert unnd von  meinen herren  angezaigt unnd vermeldet Dieweil sy bericht empfangen unnd verstendigt worden dz die herren abgesandten in chur- unnd fürsten rath diß fuldisch werckh schon in deliberationem genommen unnd darinn schleinig fortghen sollen dz derowegen unnd damit die erbarn stett do es bey den höhern zur relation gelangen soll mit irem bedenckhen auch berait weren dise zusamenkunfft angestellt Derohalben hetten die herren abgesandten ir guettdunckhen diser sachen halben zueröffnen 
         Darauf ist bedacht worden obwol die herrn abgesandten auß verlesung der acten zimlicher massen wie es mit diser sachen beschaffen unnd bewandt vernemmen mögen dieweil sy aber dannoch also stunde das es sich noch weit einreissen unnd zur weitterung domit khommen möcht derohalben am bessten das mit diser sachen lindt umbgangen werde auch dessen in berathschlagung do die erbarn stett die restitutionem dem  abbt  zue- unnd dem  bischoff  aberkhennen sollten dz sy als dann nichts dann ungenad dabey zuverhoffen unnd entlich zugewartten hetten zu dem auch unnd do die erbarn stett vil diser sachen halben bedenckhen und schliessen sollten daß inen alß dan solches bei den höhern (dieweil sy die acta so gar weitlauffig nit bey handen sonnder allein lesen hören aber nit allerdings recht vernommen unnd verstanden) zu einer vermessenhait das sy also aus dem stegraiff wie man sagt in so einer wichtigen sachen vil erkhennen sollen gereichen möchte Allso ist beschlossen das die erbarn stett ir bedenckhen diser sachen halben dahin richten sollen dieweil die acta gar weitleuffig darinnen vilerlai facta begriffen vil iura allegirt welche die erbarn stett nit allerdings aus verlesung derselben notturfftigclich unnd wie es der sachen wichtigkheit wol erforderte versthen vil weniger in der gedechtnus behallten können unnd zu dem kein  heil  dem andern seines fur- und angebens gestendig das demnach der  röm  ksl Mt  heimgeben unnd haimbgestelt auch aller underthenigist gebetten werden soll aus iren hochtrefflichen räthen oder auch zum theil etliche auß den benachbartten Reichs stende zu diser sachen zu commißarien auf der partheyen costen zu deputirn dieselben hinauf auf die mahlstatt zuverordnen die da die partheyen notturfftigclichen gegeneinander verhören den augenschein ein- auch zeugnus unnd khundtschafft aufnemmen unnd alsdann wie sich die sachen befinden der  ksl Mt  referirn sollen Die werde alßdann hierinnen die billigkheit wol zuverabschiden unnd zuerkhennen wissen 
         Alßbald nach disem verglichenen beschluß haben sich die  wurtzburgischen räth unnd abgesandte  darundter der  graf von Schwartzenberg  auch gewesen bei den erbarn stetten angezaigt unnd gegen denen so zu inen hinaus geordnet vermeldet unnd angebracht wie daß sy vor der zeit von wegen  ires genedigen fürsten unnd herrn  ein supplication an  die stende des Reichs in die meintzisch cantzlei uberantwort unnd darinn gebetten wie dieselb supplication zuerkhennen geb Unnd dieweil dann die fuldische sach  ires genedigen fürsten unnd herrn  ehr würde und dignitet betreff sy aber nit wissen khöndten ob auch den erbarn stetten solche supplication zuekhommen allso wolten sy dieselben hiemit auch den erbarn stetten uberraicht unnd anstatt  ires genedigen fürsten unnd herrn  wie darinn begriffen gebetten haben  Seind darauf also widerumb abgangen 
         Alls nun dise supplication verlesen worden haben die erbarn stett dieselben dahin verstanden dz  der von Wurtzburg  vast eben das suechet was die stett hievor inn diser sachen beschlossen haben ohne allein das er ime auch die schrifften so der  abbt  eingelegt die er dan nie gesehen zu communicirn unnd mitzutheilen begert welches dann der erbarn stett ermessen nach nit unbillich Derowegen ist es bei dem beschluß  unnd was die begerten acta anbelangt dabei gelassen worden do die höhern wie die erbarn stett auf dem weg commißarien zuverordnen sich verainigen wurden das alßdann diß begern bey den commißarien anzustellen den von  Wurtzburg  bevorstunde Solten unnd wurden aber die höhern dem  abbt  die resitutionem zuerkennen so wer diß begern auch schon erledigt dann es alßdann das mit sich auf dem ruckhen trueg dz nemblichen die höhern die merita causae diser sachen genugsam vernommen unnd fur ein unnotturfft erachten thetten die partheyen weitterzuhören oder dem von  Wurtzburg  die acta zue communicirn 
        