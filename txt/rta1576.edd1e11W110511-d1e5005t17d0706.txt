 Veneris 6 Julii  mane 
        
         Seindt der sechs churfürsten abgeordnete räthe uff gesterig der ksl Mt vorbescheiden in dem  ksl hoff  zwüschen sechs und sieben frue erschienen Und alß sie in ir Mt gemach gefordert darin der herr  hoffmeister von Trautson    Harrach    vicecantzler  und  Dr Vieheüser  gewesen liessen  ir Mt  den gesanten durch den herrn  vicecantzler  fürtragen 
         Nach dem die  ksl Mt  berichtet worden welchergestaltt sich zwüschen Meintz und Sachsen der ansag halben stritt eingefallen welches  ir Mt  desto beschwerlicher vernommen daß die vorwesende hochnottwendige handlung dardurch ettlich tag hatt müssen eingestellet werden ohnangesehen waß  ir Mt  gemeiner christenheitt und dem geliebten vatterlandt so hoch und viel daran gelegen und ob wol  ir Mt  handlung zwüschen den parteyen furgenommen auch sie die andere churfürstliche räth darüber angehörtt daruff dann  ir Mt  den sachen gemeß mittel fürgenommen so hetten sie doch bey den parteyen nit verfengclich sein konnen noch angenommen werden wöllen onerachtet dieselbe also geschaffen gewesen daß sie keinem teil praejudicirlich oder vergreifflich sein mögen wie auch sine praeiuditio dieselb gesteltt gewesen mit erzelung derselben etc  Vermanung der ksl Mt zu rath zugehn  Weil sich dann die sachen bißhero verzogen und aber hochnotwendigkeit halben derselben lengern verzug nit gedulden könten alß wolten die kfl räthe ongeachtet diß puncten sich zusammen fügen die sachen berathschlagen und nach eines yedern habenden instruction sich also erweisen wie  ir Mt  ein gnedigst vertrawen zu den stenden gesetzten Wie dann  ir Mt  erachten daß eß am bequembsten alß gleich mitteinander uff daß  rathauß  zugehn und furter undereinander der stundt zur zusammenkunfft sich zuvergleichen Woltten  ir Mt  gleich den räthen die sachen  ann ire herren gelangen lassen und nach eingeholttem bericht hinc inde  sich  nichts underlassen waß zu hinlegung dieser eingefallenen strittigkeit immer fürstendig Versehen sich  ir Mt  nunmehr keins fernern verzugs 
         Maintzisch cantzler  nach gehabtter underredt Erclert sich namen der kfl räthe daß sie ir Mt meinung angehört Woltten also zu schuldigem gehorsam uff dz  rathauß  gehen  in  den sachen vortzufahren und an iren fleiß nichts erwinden zulassen 
        
         Und alß nach diesem die gesante mitteinander uff daß  rathauß  gezogen zeigt der  meintzisch cantzler  an Nachdem sich in wenig tagen handlung und mißverstendt zugetragen der ansag halben zwüschen Meintz und Sachsen welche fürgeloffen handlung kurtz uffs papier bracht  Maintzisch beding zettel den kfl räthen übergeben  Welchs man inen  der vier churfürstlichen abgeordneten  woltt zugesteltt haben sich darin zuersehen und desselben ingedenckh zusein wie apud acta numero  zufinden  Numero     
         Sachsische  Daß irrungen furgeloffen hettens ohngern vernommen Meintzische ettwas der ansag halben undernommen so Sachsen geburt Hetten lieber gesehen solchs selbs undereinander verglichen aber weil sie eß  caesari  klagen müssen auch protestirt daß diß nitt zu verzug deß hauptwerckhs gerathen Dieweil dann  caesar  ein auschlag geben lassen sie eß dabey pleiben Dieweil dann meintzische ein zettel den 4 Kff übergeben protestiren sie da ettwaß darin so wider sie angedeüttet dz sie darein nitt woltten gewilligt haben und da ettwas darin inen zuwissen vonnötten bitten sie communication desselben 
         Maintzisch  Were in solchem zettels nichts alß ire notturfft verfaßt Mögen leiden daß den sechsischen copey davon gevolgett werde 
         Meintzischer cantzler  Man wiß sich zuerinnern waruff eß in letzter berathschlagung beruhett  und dahin geschlossen in puncto der türckhenhilff vortzufahren deß polnischen wesens halben zuerwartten waß die  ksl Mt  den stenden fur ferner anzeig geben wirdt 
         Umbfrag 
         Trier  Hetten sich jüngst vernemmen lassen auß waß ursachen Trier yetzo zuverschonen Dieweil aber ins gemein geschlossen daß  caesari  ettwz zethon und yetzo an deme dem kindt ein namen zugeben sonderlich uff schrifftlich und mündtlich anhalten caesaris  so hab man gleichwol auß vorigen Reichs handlungen gemeinlich uff den anschlag deß römerzugs vergleichung getroffen Achten daß dieser weg auch vor die handt zunemmen Yedoch wollen sie die herrn hierüber ferner anhören und waß  irem herrn  erschwinglich sich ferner vernemmen lassen etc 
         Cöln  Wiß waß jungst furgangen Dieweil dann dahin geschlossen wie sie auch gethan daß  caesari  ettwaß zethon Hetten hiezwüschen angehörtt wz  ir Mt  selbst für erinnerung gethon repetendo dasselb also abzunemmen in quibus terminis man bestehe da sonderlich  caesar  dahin gedeütet dz eß mit dem romerzug nitt zethon Dieweil aber  Trier  dahin votirt uff den romerzug sie die cölnischen nit gern ettwaß newes thon woltten yedoch dieweil  caesar  deß romerzugs halben praeoccupirt dz damit nichts außgericht und einmal da ettwaß fruchtbarlichs außgericht ein ander weg fürzunemmen sonderlich ex deductione der  ungerischen grenitzen  so geschehen ob nitt vonn  der  ksl Mt  zubegeren dieweil inen die  grenitze  bewust wie ettwa dem weg zuhelffen damitt man ettwaß fruchtbarlichs außrichten könt und waran eß hafftet Doch  was  obwol  ir Mt  darin zuvertrawen  yedoch diese versehung zethon dz yedes an sein  ort  gebracht und durch andere kein vorteil gesucht   
         Pfaltz  Repetirt waß die  ksl Mt  erinnert und sonnsten inen jüngst furbracht Und sey noch Pfaltz meinung dahin gerichtet daß man den sachen einmal im grundt abhelff befinden aber daß eß yetziger zeitt nitt sein könn noch auch in deß Reichs macht sey ein beharlichen krieg zufüren item waß sie ferner deß fridstandts halben mitt dem türckhen newlich fürgewendet one nott ferner zuerzelen  Da dann uff solch ir newlich votum wöll gedacht werden wöllens anhören Da aber waß anzustellen soll man auch uff die weg gedenckhen wie eß nutzlich angewendett damitt nichts ohnfruchtbarlichs außgericht Weil dann in specie vom romerzug meldung geschehen soltte inen der weg auch am gelegensten sein Doch  caesarem  dahin zuvermanen uff die weg zugedenckhen damitt die inlendische krieg sonderlich im Niderlandt abgeschafft dann sonnsten die  handlungen  dermassen erschöpffett werden daß ohnmüglich  caesari  one abgesteltt derselben hilff zulaisten Sonnsten sey auch der ksl Mt erclerung ein gnugsame richtschnur waß  ir Mt  begern sey Und seye auch dahin zutrachten wie neben dieser hilff auch die  grenitzen  besetzt also daß eß gegen dem türckhen ein ansehens hett alß were eß ein ewig werendt werckh Und sey die andeuttung geschehen  uff die ordines so deßhalben drumb angestifft und drumb uffgericht worden  Wie dann auch newlich in  Italien  von dem  hertzogen von Florentz  und andern dergleichen ordines in eundem effectum angesteltt und darzu von dem bapst  und andern damit sie desto stattlicher außkommen dotirt worden   
         Sachsen  Weil zureden durch waß mittel  caesari  zu hilff zukommen  Trier  uff den romerzug gedeutt  Coln  uff weitter erkundigung bey der  ksl Mt    Pfaltz  auch den römerzug nitt mißfallen lassen Geben zubedenckhen ob nitt daß cölnisch und pfeltzische mittel zusammen zuziehen wie ettwa darauß ettwaß zuersehen damitt der last nitt allein uff den underthanen lige sonder ein neben hilff zuerlangen Da davon geredt wöllen dasselb anhören  und daß ir auch darzu reden   
         Brandenburg    Ir herr  hett sich erinnert waß  caesar  dieser grossen gefahr halben der  grenitzen  mitt deroselben fur gesprech gehaltten wie auch in  propositione  solches außgefürt Befinden die sachen also geschaffen wol vonnötten  caesari  mitt stattlicher hilff zubegegnen Dagegen aber erinnern sich auch daß der achtjerig friedt im newem jhar confirmirt  noch daß keiserisch kriegsvolckh ursach zu brechung desselben geben  wie dann beschehen sey welches doch  caesar  nitt wissen wöll Derwegen  caesarem  zuvermanen die ire dahin zuhaltten in  Zips  und andern ortten bessers fridts sich befleissen auß denen ursachen wenig nutz dabey Und da solchs geschehe türckh den friden haltten werdt Waß dann die abgenommene spanschafften und heüser anlangt möchte ettwa durch mittel  der ersuchung bey dem türckhen durch bottschafften  zuhelffen sein Daß hauptwerckh anlangendt Seyen die underthanen dermassen  ermattet und erschöpffet daß onmüglich ein ansehenlich hilff zethon Derwegen  ir Mt  zubitten yetzo nitt so hoch anzustellen sonderlich da der achtjerig friedt nit endt die underthanen ermattet und ettwa ein außfall geschehen soltte ohnmiglich zuhelffen were dann wo nichts ist könn man nichts geben Yedoch da ettwaß zethon lassen inen nitt mißfallen uff den altten weg wie davon geredt zudirigirn oder uff solchen weg deß römerzugs vergleichung zutreffen Sonnsten ob wol kein mißtrawens in  caesarem  zusetzen yedoch lassen inen nit mißfallen daß die  ksl Mt  vermanet werdt daß eß ann sein gebürende ortt dieweil eß also schwerlich vonn den underthanen ervolge gewendet werdt 
         Maintz  Befinden erstlich dahin geschlossen daß  ir Mt  mit hilff und rath nitt zuverlassen Wie nun derselben zuhelffen hetten sie ir vota angehörtt und mehrerteils dahin geschlossen waß anzufangen defensive geschehen soltt und daß mehr nitt zuversprechen alß man tragen könte denn  ir Mt  dardurch in grösser beschwerden eingefurt werden da man nitt leisten könn waß versprochen Aber wie dem allem daß man eß nit lang uffhaltte lassen inen nitt mißfallen weil fridt mitt dem türckhen getroffen und die  grenitze  befridigt daß fridt zuhaltten Stehe zu Gott corda zu mitigirn und bey uns fridt zuhaltten Lassen inen nit zuwider sein daß  ir Mt  durch schickhung waß abgetrungen wider ersucht hetten Weil man dann uff ein vorrath deß römerzugs verdacht aber nitt wie und welchergestaltt derselb anzurichten und zuverordnen woltten sie davon hören reden und sich daruff auch vernemmen lassen Placet sonnsten der weg deß romerzugs 
         2 umbfrag 
         Trier  Befinden die vota dahin gericht dz mehrerteils den romerzug in gefallen lassen Haben eß auch dahin gedeütet dz eß defensive  sonder  nitt  offensive geschehen Placet dz  caesar  vermanet friden zuhaltten item turckhen zuersuchen abgenommene fleckhen  zuvermachen  Da dann uff  Cöln  votum geschlossen  caesar  weitter zuerfordern seyen einig doch tragen sie die vorsorg da eß geschehe ein ohnleidlichs fürfallen werdt Dieweil aber  caesar  praeoccupirt achten daß neben dem römerzug uff ein gemeinen pfennig zugedenckhen Da eß aber bey dem römerzug zuverbleiben Wissen waß zu Speyr fürgelauffen da  uff drey jhar  die bewilligung uff 3 jhar und 12 monat  bewilligt  geschehen  yetzo aber  der monat  da eß gefellig  uff 16 monat hinauß zusetzen  Wollen sie sich mitt den herrn leichtlich vergleichen 
         Cöln  Befinden dz  caesar  nitt gemeinet mitt dieser hilff viel onlusts anzufangen sonder sich uffzuhaltten Fridtshaltung und ersuchung der entnommenen  grenitzen  halben seyen einig aber  propositio  und erinnerung also außfürlich daß eß nitt wol mitt dem romerzug zethon Yedoch were eß so gar ongereimbt nitt  caesarem  deme die sachen bewust zuerfragen wie den sachen zuhelffen sein möcht Derwegen soltt solche erkundigung nachmals eingenommen werden Do eß aber inen nit annemlich nit abzusondern da auch der romzug noch gefellig sich auch nit absondern 
         Pfaltz    Caesar  außfurlich in relatione zuerinnern waß daran gelegen daß der underthanen yetzo verschonet pleib und soviel hilff anlanget  caesar  erinnert werdt dz dieselb an sein ortt gewendet werdt Drumb seyen der meinung dasselb in specie  caesari  anzudeütten fridt anzuregen Dann waß soltt man fridt machen da man desselben nit geniessen soltte Pfaltz erinnert sich daß tempore  Ferdinandi  anno 59  hilff geschehen damals eß besser mit den underthanen gestanden und uff 500000 tausent gülden bewilligt welches darnach  under den stenden pro quota  außgeteiltt worden    Auch  nach dem römerzug irem überschlag  nach  kem eß uff 8 monat uff den einfachen römerzug Da eß nun inen also gefellig konten auch davon reden Sey besser darzuzethon alß von eim hohen abzusteigen Die erlegung uff ettlich jhar hinauß zuerstreckhen Gemein pfennig wer der  ksl Mt  nit annemlich sonderlich da eß hievor auch angericht gewesen da man uffgeschlossen kupffere muntz funden Der ander weg inen aber nit annemlich Wissen aber den stenden nitt zubergen daß sie ettliche sachen bey der  ksl Mt  anzubringen so zum teil geschehen  Hetten aber bevelch bey dem ersten puncten nichts schließlichs zubewilligen  Pfaltzischer erster vorbehalt nichts in der turckhenhilff zu bewilligen ehe die  ksl Mt  sich  uff ir gravamina sich ercleret  sie hetten dann ein bescheidt den sachen gemeß wie dann andere stendt villeicht auch thon werden etc Sonnsten woltten sie die berathschlagung nit uffhalten  Idem duo sequentes fecerunt   
         Sachsen  Friden anlangendt  caesar  in  propositione  anziehen lassen wie eß damitt geschaffen Türckh durch die polnisch sachen ursach gewinnen der christenheitt ein grossen schaden zuzefügen Wer gleichwol  caesari  zurathen den friden zuhaltten Woltten gern dz  caesari  willfaret wa nitt der underthanen nott fur augen Haltten furs thunlichst die sachen uff den  römerzug gericht werdt gemein pfennig nit gebreüchlich Vorrath belangendt Lassen in gefallen dahin zurichten damit derselb  en  nitt uff einmal hingericht  Caesar  nitt uff  zu  haltten lang heütt ettwaß vorzuschlagen morgen ein anders und zuzethon Wehr rathsamer uff einmal zuschliessen waß man thon woltt und auch thon kont dabey einmal zubleiben dz eß auch ein solch ansehen hett damitt  caesar  nitt ursach gewinne in die stende ferner zutringen  Pfaltzisch anregen  belangendt Versehen sich die  ksl Mt  werden die sachen in demselben dahin richten damit daß hauptwerckh dardurch nitt lenger werde uffgezogen 
         Brandenburg  Gemein pfennig sey kein meldung in  propositione  waß derselb auch uff dem ruckhen trag und wie beschwerlich er sey wiß man Drumb davon kein meldung zethon  Caesar  beger ein defensiff offensiff hilff und ein beharrlich werckh Wiß nitt waß in der andern vermogen wissen waß in irem beuttel Drumb mehr nitt zubewilligen dann waß die underthanen zuertragen  Caesarem  zuersuchen ferner wz  sie  zethon sey onnöttig werdt in replica wol geschehen Derwegen soltt dz sicherst sein bey dem römerzug zubleiben Und  endlich uff die weg  dieweil man nit vernommen wie hoch derselb soltt sein die vota ohngleich woltten sie die vorstimmende hören  Gleichwol  ir kfl  Sonnsten hett  ir gnst her  selbst  caesarem  vermant  zuvorderst  dahin zusehen wie ein gleichmessig werckh in religion- und prophan friden zuvorderst uffgericht und sonderlich dahin dz die ksl declaration Ks Ferdinandi möcht mitt in religion friden gezogen und dem yetzigen abschiedt einverleibtt auch dem cammergericht insinuirt werden Wann sie dann außtrückhlichen bevelch  nichts schließlich einzuwilligen eß were dann dieser punct so vonn dem waltag  anhero verschoben auch erledigett wie sie dann dessen neben den andern welttlichen churfürsten von der  ksl Mt  uff dem waltag guete vertröstung empfangen so protestiren sie anderer gestaltt nichts eingewilligt zuhaben Sonnsten wie der romzug dem fürstenrath zureferirn und derselb zuregulirn stellens der meintzischen cantzley heim wie der ingreß verzugs  diß handels halb  und anders halben zustellen etc Da aber uff daß  sechsisch votum  will geredt werden wollens anhören und vonn dem mehrern sich nitt absöndern 
         Maintz  Befinden vota mehrerteilß uff den romerzug gerichtet doch dz  caesar  an den  grenitzen  friden haltt und umb restitution deß entnommenen anhaltt Seyen einig Daß aber in  religione  relatione  anzumelden  caesarem  zu friden zuvermanen Möcht dieselb mehr offendirn da man wiß daß  ir Mt  nichts liebers wunschen woltten alß den friden Da aber uff ander mittel wie  Coln  und  Pfaltz  will geredt werden seyen urbuttig daruff auch zuschliessen Wie hoch aber und wie viel eß gedeütet dieweil durch auß in specie nit davon geredt wollen dasselb anhören und ires habenden bevelchs sich vernemmen lassen Weil eß spat und den herrn gefellig soltt man umb 2 uhr nach mittag wider zusammen kommen 
         Daruff haben die  sechsische  begertt weil die  ksl Mt  den meintzischen und sechsischen räthen heimbgesteltt deß eingefallenen stritts der ansag halben iren herrn bericht zethon darzu sie zeitt haben müsten man woltte  morgen  umb sechs uhr wider zusammen kommen 
         Ist der  heüttig  nach mittag erlaubtt die meintzische aber zeitt zur zusammenkunfft  morgen  umb siebene bestimbt Et placuit omnibus 
        