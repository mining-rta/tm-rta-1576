 Sambstag den 11 Augusti   
        
         Usschus in puncto monetae  Ist man in puncto monetae wider zu rath gangen alda der usschus den articl der müntz consultiert wie underschidlich volgt Und weil die umbfrag nechst bei Saltzburg verbliben  hat man in gleich an heut angefragt 
         Saltzburgischer rath und abgesandter der bischoff von Seckha  sagt er hab wenig gelegenheit gehabt mit  seinem gn F und herrn  us diser sachen was zuberathschlagen er befindt aber das hievor  zu  mehr malln statlich erwogen und daruff im truckh ußgangen  Das man aber entlich dabei bleiben khöndte er  wol  nit glauben dann etlich beschweren sich das die crais nit allein uff die probation täg  erscheinen item das man nit durchus vermög des müntz edicts müntzt So fallen clagen für von wegen den burgundischen und westphalischen auch reinlendischen craisen id est das sie vermög der müntzordnung nit müntzen oder die zurichtigkhait bringen khündten das macht die ungleichait der stendt Thails haben berckhwerckh thails khaine thail haben berckhwerckhen so mit geringer verlag des ertz erlangen khünden thails müssen ire berckhwerckh mit grosser beschwerdt erbauen thails haben die victualia thails nit Tyroll hat seine beschwerdten angetzaigt  und ist war das sie bei der theurn zeit dz traidt gar beschwerlich so wol andere victualia bekhommen das teglich neue ufschleg ufgesetzt dardurch die berckhwerckh auch in abfhal khommen Das dan  sein gn F und herr  mit schaden müntzen soll das wird ine so wol  ertzherzog Ferdinandt zu Österreich  niemands nötten dann  ir f Dlt  seien seine berckhwerckh theuer angeschlagen worden Da man aber ain andern taller in schrot und khorn machen will item allenthalben mit dem müntzen gleichait gehalten wurdt so erclärt sich  ir f Gn  auch bei dem müntzedict zubleiben Wo man aber bei der ungleicheit zu bleiben gedenckht so protestieren sie bei der müntzordnung nit zubleiben Ad gravamina der dreier craisen contra Österreich das  sein f Dlt  zu den probation tägen nit geschickht  Österreich antwort es hab uhrsach und allegiert die grosse ungleicheit Saltzburg sagt dergleichen wa  ir Mt  nit einsehung thue und das diß müntzedict ein durchgeends gemains gleichs werckh werde so khöndte  ir f Gn  sachen wie gehört auch nit thun 
         Die guete müntz das sein die österreichische saltzburgische und sechsische taller khommen hinweckh dan es helt niemands daruff und bleibt die böse müntz an derselben stat Das man mit der  kgl W us Hispanien  handlen soll sich der müntzordnung von wegen der burgundischen und niderlendischen landen zuunderwerffen das ist ein vergebenlicher rathschlag dann der khönig thuets nicht 
         Pfaltzgraf Reicharts gesandter  sagt er hab gehört was die drei crais für beschwerdten fürgebracht Er gehe uff die ksl  proposition  so uff zwen puncten gestelt 
         Sovil den ersten puncten belangt wöllen etliche disen puncten dahin verstehen das man bei dem müntz edict bleiben soll quia es ein regale et onus Mens et intentio irer Mt seie das die gravamina gehört und wo die stendt mit diser ordnung beschwert das inen geholffen Er gestehet das die müntzprivilegia ein regale sed non onus darumben dahin zu sehen ob dis müntzedict zuvoltziehen seie alle stendt weren genaigt demselben müntz edict  wamigclich  nachzusetzen Ist die  umbfrag  ob es gehalten werden mügen 
         Dubitatur quia Gülch fürbracht  weil Burgundt  nit dahin zubewegen so seie es beschwerlich item das verfhüren der gueten müntzsorten sei zuvil gemein worden also das der  churfürst von Saxen  der doch ein geschlossen landt das usfhüren nit wöhren khündten Darumben die  röm ksl Mt  nochmal zuersuchen mit dem  khönig us Hispanien  zuhandlen sich der müntzordnung zuunderwerffen und das daruf ain bestendiger müntzkhauff angericht dann der ein khauff umb 11 fl der ander umb 10 fl andere umb 9 fl welches ein grosse ungleicheit Und khan der ein nit wie der ander gehörter massen zugleich müntzen Das sag er nit darumben das  sein herr  der müntzordnung nit nachsetzen wöllen 
         Sovil der dreier crais antrifft  Sein gn F und herr  hielt darfür das zuwünschen dz Österreich zu den probation tägen zu den andern craisen abordnete weil er aber gehört was Osterreich dagegen hat fürgewendt  so laß ers dabei bleiben 
         Das  anno 71  zu Franckhfurt die verordnete uber das müntz edict inquirieren und die verbrecher straffen haben wöllen  wiß er sich wol zuberichten Es ist aber ein unmüglich ding weil khein ander gelt verhanden gewesen so müntzt niemands weil man khein ander gelt hat darumb man nemmen müessen was ein jeder gehabt Maintz Trier müntzt nit so seind uber sechs stendt im Reich nit so berckhwerckh haben und müntzen 
         Pro tertio das etlich stendt khreutzer pfening und halb batzen müntzen da wis er niemandts der khreutzer müntze so khöndte er sich nit erinnern das die pfening zu müntzen verpotten Aber weil man etlich jar her pfening doch zernichte  gemüntzt und der mangl zu grob gespürt ist und insonderheit dem reinlendischen crais verpotten worden Sovil die halbbatzen antrifft Das seie der müntzordnung nit zuwider  und da man den reckhpanckh anricht so khan man damit khain betrug treiben So mus man khleine sorten auch haben dann man khöndte nit allemal guldener oder halbguldener in allen craisen ußgeben  darmit  die halbpatzen nit zuverbieten sein 
         Das etliche taller müntzen Sei nit one das in primo edicto taller zu müntzen verpotten  aber hernacher zugelassen  Dabei bleibt es 
         Sovil den reckhpanckh belangt item das verfhüren und verbrechen der gueten müntzen Soll verpotten und die ubertretter unablössig vermög des müntz edicts einverleibten peen  mit allen ungenaden gestrafft werden 
         Verbietung der bösen müntzen wöll sich so eilends nit thun lassen es wöllen es dan die herren selbs ufwechslen den schaden leiden und zuvor andere guete müntz vermög des müntz edicts schlagen lassen Er besorg aber diß mitl werdt bei den stenden ins gemein hart zuerhalten sein 
         Die cronen zuverpieten placet 
         Conclusive dahin zu sehen wie das müntz edict allenthalben zuehalten und die mängl und beschwerdten abgestelt werden mögen 
         Bremen  Hat gravamina hören verlesen befindt das in executione der gröste mangel 
         Das Österreich die probation täg nit besuecht  derwegen aber ein straff ufgesetzt Weil aber Österreich sein entschuldigung der ungleichait halben fürgewendt und das andere mer demselben nit nachkhommen  so laß ers bei der österreichischen entschuldigung bleiben 
         Der khlainen sorten halben befindt man das im  nidersechsischen crais  sich niemands derselben zubeschweren Taller sein erlaubt worden in secundo edicto zuschlagen  Brächte in obligationibus und in den landten da die taller geen auch eingenommen und wider ußgeben werden  wa  sie gemüntzt werden sollen den oberkhaiten und underthonen an vil orthen ain grossen mangl Reckpanckh soll angericht werden wie etwa hievor fürkhommen 
         Usfhürer und verprecher der gueten müntzen sollen vermög des müntz edicts gestrafft werden 
         Behaimische müntzen zuverbieten Es fhall aber der mangl für wa ander gelt genommen werden möge 
         Die grosse guete müntz werde weit verfhürt in schiffen in  Moscau  und  Dennmarckh  thails auch in  Türkhei  und laß sich nit wol allenthalben abschaffen 
         Die cronen sollen verpoten und nit angenommen werden Der fhall der müntz soll nit gestattet noch zugesehen werden 
         Saxen  Wie Bairn Das Sachsen nit gulden gemüntzt hat verursacht dz ire chur- und f Gnn ein solches alßbaldt nach ufrichtung des müntz edicts nit anrichten khönden  darin  ir chur- und f Gnn landten die leuth vil zu grob und ungeschickht und ob man schon taller schlecht so seien sie intrinseca bonitate guet und vermög der ordnung gemüntzt Saxen hab auch berckhwerckh und seien nit mer so wie sie vor vil jaren gewesen sonder in groß abfhallen khommen Es folgt darumben aber nit das man in der müntz fallen oder den silberkhauff erhohen müesse 
         Bamberg  Das müntz edict betreffent vergleicht er sich mit denen so votiert das man noch dabei bleiben soll 
         Sovil die mängl belangt und wie die abzuschaffen darvon wist er nit zureden vergleicht sich mit Bairn 
         Brandenburg  vergleicht sich mit Bairn Und wiewol Österreich und Saltzburg beschwerden fürgebracht so ein ansehen aber es heten andere herren eben auch die mängl also das man von zwaier stendt wegen dise guete ordnung nit fallen khöndt lassen 
         Wormbs  Helt es sei nit müglich das die müntz edict gehalten khöndt werden es wäre dan sach das der westphalisch und burgundisch crais so wol andere stendt auch dartzu zuvermögen und durchus gleicheit gehalten werde Wie aber dise gleichait zu continuieren Khöndte nit schaden das man mit Burgundt dahin gehandlet das er sich der müntzordnung underwerffen wolte  Was  das beschehe so thät der west  phalisch crais was ime gebürete 
         Das Österreich sich nit zu den dreien craisen schlägt oder uff die probation täg geschickht hat er sein entschuldigung fürgewendt dabei bleibt es Und zweifelt ime nit da in allen craisen und bei allen stendten das müntz edict gehalten die  f Dlt  werden sich als dan davon auch nit absöndern In andern puncten vergleicht er sich mit dem mehrern 
         Gülch  Die handthabung des müntz edict belangent refferiere er sich uff die  gravamina des westphalischen crais   
         Das Österreich die probation täg nit besuecht Seien hievor uhrsachen fürkhommen zu Franckhfurt wie von Saltzburg gleichsfals und ist damaln von beeden protestiert worden diser müntzordnung nit nachzekhommen und so wol andere chur- und Ff mit  inen  waren oder was sie zuverkhauffen khein maß oder ordnung nit nachzekhommen geben lassen also wöllen  ir Dlt  mit iren berckwerckhen und silber auch nit verbunden  Wöll sich aber mit seinem müntzen dermassen verhalten und ertzaigen darvon sich niemandt zubeschwerdten   
         Concludit wann der burgundisch crais sich dem müntzedict nit underwürffig macht das disem werckh nit zuhelffen und wüsten sie diser müntzordnung nit nachzusetzen sonder heten bevelch lauter darwider zu protestieren 
         Costnitz  Wann man sich in corpore vergleichen khan und das man die müntzordnung halten will so khöndt alßdan von den gravaminibus weiter geredt werden Weil aber der ain die müntzordnung zuhalten gedenckht und die andern darwider protestieren also dz man im hauptpuncten noch nit ains so ist one noth von den gravaminibus noch der zeit zureden 
         Wirttemberg  vergleicht sich mit Bairn und  Saxen  und  in der müntzordnung die versehung gescheht das alle verpotene müntzen confisciert und eingetzogen werden 
         Luttich  vergleicht sich mit  Gülch   
         Hessen  last es bei der ordnung noch bleiben 
         Pommern  sagt sein gn F und herr  sei zufriden das ob der müntzordnung gehalten wiewol sein gn F und herr diser zeit noch nichts gemüntzt dann er allererst in die regierung khommen und noch jung sei Das er aber die verpotene taller und andere sortten ußtreiben khöndte das were ir f Gn unmigclich weil die littauer pollen so wol der khönig us Dennmarckht mit irer f Gn underthonen grosse commertia zu wasser und landt triben alda teglich grosse schiff ankhammen welche gelt bringen wie die bisher in uebung gewesen Solte sein f Gn die verpieten oder ufwechslen und ein andere guete müntz an die statt schlagen lassen wurde ir f Gn den schaden tragen und haben und dannoch gewerttig sein müessen das gleich den andern tag solche guete müntz ufgewechslet und die böse müntz wider eingeschleicht wurde mit bit man wolte seine  r  f Gn derhalben für entschuldigt haben 
         Prelaten  und  graven  vergleichen sich mit der dreier crais bedenckhen 
         Weil nun us diser umbfrag und votis khein mehrers hat khünden erlernet werden ist verrere berathschlagung davon zuthun biß  khönfftigen montag  verschoben wordten 
        