
        
         Am  13 Julii anno 76  sein die deputierte catholische stenndt morgens umb 6 uhr abermahlen beym  churfursten von Cölln  zusammen khommen allda der abweßenden gaistlichen churfursten räth unnd abgesanndten auch geweßen Unnd ist die antwurt so sie  ir Mt  uff derselben gnedigist begeren  von wegen gesuchter freystellung unnd vermainter  declaration unnd ubergebung unnser der cattolischen stenndt erstellten antwurt no 4 vermercktt unns wider unnderredt daß concept abgehört  auch einhelligclich  daneben verglichen bey  irer Mt  umb gnedigiste audientz  allsbalden antzuhalten wie dann beschehen Unnd haben  ir ksl Mt  dem  churfursten von Colln  unnd der abweßenden churfurstlichen räthen unnd bottschafften morgen umb siben uhr vor mittag die begerte audientz gnedigst bewilligt Unnd ist darauf allen anweßenden der allten unnd allein seligmachenden catholischen waren religion verwanndten fursten unnd stennden auf  morgen  in der personn zuerscheinen unnd den abweßennden furstlichen unnd anndern räthen vermög beyligennder vertzaichnuß no 5 signirt  bey  ir Mt  zu  hof  gewißlich zuerscheinen auch darbey zusein ordenlich ange  worden Waß sich weiter zutregt bericht  eur f  ich hernacher weiter gehorsambist 
        