 Mercurii 26 Septembris  mane 
        
         Vergleichung der  duplic in puncto turckenhilff    Ist daß concept in gesterigem verglichnem puncto contributionis  ab  gegen dem fürstenrath abgelesen   
         Churfurstenrath Lassen eß bey dem concept pleiben allein bey dem beschluß zuzusetzen der stendt in ansehung dieser stattlichen hilff hinfüro zuverschonen 
         Furstenrath per  Saltzburg  Befinden dz meherteil der berathschlagung gemeß allein dieweil der erst termin  Martini  vielen stenden weittentsessenheit halben ohnvermuglich zu dem wie in dem concept begriffen vonn grober ganghaffter müntz dasselb bey vielen stenden anders nit sein könn alß sie eß haben konnen achten derwegen dz mitt hinein zuruckhen dz die stendt nitt gefahret sein sollen so gleich in termino dz geltt nitt erlegen noch auch vermög concepts in grober münz bezalung thon mögen 
         Furstenrath Priora 
         Churfurstenrath Hetten sich erclerett dz sie eß bey dem concept pleiben lassen  Martini  ziel halben hett man sich  gestern  auch gegen inen resolvirt auß waß ursachen  caesari  deß ziels halben die handt zubitten Müntz halben sey in allen abschieden versehen mitt guetter grober gangbarer müntz zubezalen ergo dabey zulassen sonderlich dieweil die kriegsleütt in dem concept vertröstet werden dz sie mitt guetter Reichs müntz so gangbar bezalt werden sollen 
         Fürstenrath Wollen an irem müglichsten fleiß nichts erwinden lassen und wollen sich also wie concipirt verglichen haben 
         Relatio zum fürstenrath des ritter ordens halben  Maintzischer cantzler  referirt ferner waß inn dem churfürsten rath beschlossen anstellung eins ritterorden halben uff den  keiserlichen fürschlag   
         Fürstenrath per  Saltzburg  Erstlich hetten sie beschlossen  caesari  diß loblichen fürschlags halben zudanckhen Aber dieweil sie nitt bevellicht der  teutsch-  und  johannittermeister  noch nitt irer bewilligung halben gehört daß werckh weittleüffig dißmals nit verricht werden mag ergo einzustellen Und soll die  ksl Mt  mit den interessenten inmittelst handlen dz sie iren guetten willen darzu geben 
         Fürstenrath Hetten die kfl räthe angehört befinden daß man diesem werckh wol nachgedacht vergleichen sich also mitt dem churfürsten rath 
         Churfurstenrath Befinden auch daß man einig Und wardt also daß concept abgelesen wie eß ohngefehr uff daß papir bracht   
         Churfürstenrath Lassen inen daß concept gefallen ausserhalb kleiner enderung so zuverbessern 
         Furstenrath Lassen eß bey dem concept sambt der verbesserung wie der churfürstenrath 
         Concept in causa Fuld contra Wurtzburg dem fürstenrath abgelesen  Maintzischer cantzler  list ferner ab waß uffs papir bracht im churfurstenrath in sachen Fulda contra Würtzburg   
         Churfurstenrath Lassens bey dem concept 
         Fürstenrath per  Ostereich  Churfürstlich bedenckhen sey außfürlich gestelt deß fürstenraths bedenckhen sey ettwas kaltt und nitt also wie sie eß fürbracht Und hette der fürstenrath ir bedenckhen ettwaß meher alß sie fürbracht uffs papir verfaßt  bitten solches der gestalt der  ksl Mt  fürzubringen 
         Churfürstenrath Hetten deß fürstenraths begern angehörtt und referirt sich die meintzisch cantzley uff die protocolla so allenthalb abgelesen daß nitt mehr oder weniger alß referirt oder correferirt uffs papir bracht Derwegen man nitt mehr referirn oder schreiben könn dan waß fürbracht Drumb wöll man sich hiemit solcher aufflag entschuldigt haben Und ob wol  meintzischer cantzler  von  Dr Jungen  ad partem begert ir motiven uffs papir zubringen welches nitt geschehen so hett er auch wol dieser aufflag die cantzley entschütten mögen 
         Churfürstenrath per  Maintz  Hetten angehört waß der fürstenrath ferners bedenckhens halben begertt und sie schrifftlich übergeben Wöll sich die meintzisch cantzley darin ersehen aber sey darfür geachtet diß bedenckhen wie eß referirt und correferirt der  ksl Mt  zuübergeben Doch ist letzlich acceptirt worden ir bedenckhen wie sie eß ferner erwogen und uffs papier bracht auch mitt hinein zuruckhen 
         Et ita discessum usque ad  crastinum  den stetten zureferirn 
        