 Mercurii 4 Julii  media septima mane 
        
         Ist der  herr dhomprobst  sambt andern meintzischen räthen inn der  ksl Mt hoff  erschienen und alß  ire Mt  sie in dero gemach darin sie allein gewesen erfordern lassen zeigte  irer Mt  der  meintzisch cantzler  an  Anzeig der  ksl Mt  von den maintzischen gethon der ansag halben  Nach dem  gestrigs  abendts deroselben  vicecantzler  den meintzischen zuverstehn geben waß die sechsische abgeordnete vonn wegen der ansag inn dem churfürsten rathe bey  irer Mt  anbracht und derwegen bevelch geschehen bey  irer Mt  diese stundt zuerscheinen also thetten die meintzische abgeordnete zuvorderst dieser  dargegen  allergnedigster gestatteter verhör in underthenigstem gehorsam bedanckhen Waß dann diesen von den sechsischen verordneten angeregten stritt der ansag belangett da hetten sie sich dessen zu inen im wenigsten versehen können  sintemal wissentlich und am tag ist wie eß solcher ansag halben geschaffen Wie dann diese ordnung ye und allweg gehaltten wann ire Mt zur proposition wöllen ansagen lassen  daß darüber ein ansags zettel bey der meintzischen cantzley verfertigt  wirdt  und volgents den sechsischen abgeordneten zugesteltt wirdt  welche volgendts durch deß Reichs marschalckh solche ansag gemeinen stenden ankünden lassen Gleicher gestaltt eß in gemeiner ansag erstes rathschlags chur- und fürsten auch stett raths gehaltten werdt Da eß aber zu vortschreittung der consultation inn dem churfürsten rath gelange alß dann gebür Meintz daß directorium allein im ansagen umbfragen beschliessen und waß demselben mehr anhengig Solches sey also gehaltten und continuirt worden uber 10 20 30 40 50 und mehr jharn über menschen gedenckhen so wol bey irer Mt loblichen vorfahrn am Reich alß auch  irer Mt  selbst Solches weisen nit allein alle protocolla auß sonder eß wisten auch der churfurstlichen abgesanten mehrerteils so  alhie  und bey reichstägen gewesen daß eß also yederzeit gehaltten worden daß sie auch yederzeit uff die meintzisch beschehen ansag im rath erschienen Diesem altten löblichen brauch  nach  wie er uff  irn gnedigsten herrn  rümlich erwachsen hetten sie die meintzische nachgevolgt und zu rath am  29 Junii  angesagt auch daruff den  30 Junii  die sachsische so wol alß andere kfl räthe erschienen Und alß man den  2 diß  wider zu rath angesagt erst diese newerung  erweckht  die sechsische erweckht ohnangesehen uff jüngst gehaltenem Reichs tag zu Speyr  uff die 21 ansagen auß der meintzischen cantzley geschehen da yedes mals die sechsische neben andern churfursten und der abwesenden gesanten  one einredt gehorsamlich erschienen Zu dem  anno 66  uff irer Mt erstem gehalttenem Reichs tag der  churfürst zu Sachsen  uff die meintzische beschehene ansag vielmals personlich erschienen und dessen niemals einige beschwerung eingewendet alß hetten die sechsische desto weniger ursachen gehabtt zu auffenthaltt gemeines nutzes und wolfarth diesen stritt uff die ban zubringen viel weniger dieweil inen die ansag nitt gestattet worden deß raths sich zuenteüssern anzumassen Wann eß dann anderst nitt dann wie erzeltt beschaffen so woltten die meintzische abgeordnete an statt  ires gnedigsten herrn  aller underthenigst gebetten haben eß woltten  ire ksl Mt  ire kfl Gn  bey dero wolherbrachten und uff sie erwachsenem cancellariat ambt allergnedigst schutzen und handthaben und alß daß oberhaubt und gerechter kaiser nitt gestatten daß demselben einige schmelerung zugefügt  werde  oder auch der possession deß bißhero geübten ansagens dem directorio anhengig entsetzt werde Da eß auch  ir Mt  vor ein notturfft sein erachteten woltten sie die meintzische  irer Mt  allerunderthenigst heimbgestelt haben die kfl gesante deßwegen hierüber anzuhören Dargegen seyen sie die abgeordnete meintzische allerunderthenigst erbiettig alles daß jenig  ires teils  im hauptwerckh zuverrichten waß  irer Mt  und dem Heiligen Reich immer verstendig sein könt auch sonnsten an statt  ires gnedigsten herrn  sie thon soltten und könten etc 
         Ksl Mt  inn der person sagten daruff daß sie diese differentz under den zweyen Kff ohngern vernommen Hetten die sechsische sich dahin erclerett daß inen die ansag billich gebür wie sie sich dann uff viel zettel so die vonn Pappenheim  hinder sich hetten referirten Seyen nunmehr so viel Reichs täg gehaltten worden daß mann billich soll wissen wer ansagen soll mitt anzeig daß sie auch angemeldet waß uff dem wahltag  deßwegen fürgangen seye  Ir Mt  woltten sehen wie ettwa den sachen zethon sey Ist gleichwol  ir Mt  der underschiedt der ansagen und waß uff dem waltag fürgangen alß vor den kfl räthen geschehen wie hieoben angedeüttet auch vermeldt worden Uff welches die meintzische wider abgedretten 
        
         Hertzogen von Alencons gesanten anbringen bey den maintzischen geschehen  Desselben morgens seindt ettliche  gesanten deß hertzogen vonn Alencon  deß  konigs bruder in Franckhreich  bey den meintzischen erschienen übergaben zwey schreiben an  unsern gnedigsten herrn den ertzbischoffen zu Meintz  haltend  Nota Bemeltte schreiben seindt gehn  Meintz  geschickht    mitt anzeig Nach dem  bemeltter von Alancon  in erfarung kommen welcher gestaltt die landt am  Rheinstrom  gelegen sonderlich dem churfürsten zu Meintz gehörig vonn dem kriegsvolckh zimlich verheret und zu verderben gebracht alß weren sie vonn seiner  f Gn  hieher  zu diesem Reichs tag verordnet  Meintz  in der person  alhie  zuersuchen und in dero namen neben andern zubitten dieses verloffenen  handels  halben sie freündtlich fur entschuldigt zuhaltten Dann ob wol nitt one daß  irer kfl Gn  underthanen nit wenig beleidigt und beschedigt  were doch  ir herr  in hoffnung dieweil eß mitt seinem grossen ohnwillen beschehen  ir kfl Gn  würden ir solchen zugefügten schaden nit zumessen Und dieweil die teütsche und frantzösische fürsten bißhero in guettem frieden mitteinander verharrett wurde der teütschen nation durch yetzo new uffgerichte  pacification  solche freundtschafft nicht zu geringer nutzbarkeit erschiessen Der friedt were dermassen gesichertt daß sich deß kriegs nitt weitter were zubesorgen mitt fernerm  da  ir herr  Meintz  in ichtwaß zudienen wiste woltten sie daran weder arbeitt noch gutt sparen Weil sie dann bevelch diese brieff  Meintz  selbst inn der person  alhie  zuliffern aber  ir kfl Gn  nitt antroffen batten sie die brieff  Meintz  zuüberschickhen und daneben  ir kfl Gn  zuschreiben die antwortt uff  Heidelberg  zu fertigen 
         Gegen abendt zwüschen dem nachtessen haben die  ksl Mt  durch deren  cämmerling einen Sentzendorff  genant den meintzischen ansagen lassen zwüschen sechs und sieben  morgen anders tags  früe bey  irer Mt  zuerscheinen  Ansag zur  ksl Mt  zuerscheinen  Wie auch selbigen abendts gleichergestalt den andern kfl gesanten angesagt worden 
        