 Sontags den 19 Augusti 76  vor mittag 
        
         Praesentibus  Pfaltz    Sachsen  und  Brandenburgs rethe   
         Ward die durch  Pfaltz  begriffne anmanungs schrifft an die  ksl Mt  umb resolution uf der  augspurgischen confession verwandter stend  suplication  abgeleßen und  votirt wie volgt 
         Sachsen  Heten das concept gehört und wisten andere das sie sich allweg ercleret sich hiervon nit abzusondern der meinung wern sie noch Sovil das concept belangt besorgen sie die angezogene suplicationes wern das haubtwerck hindern Item sei zumelden wie jungst beschehen das der merertheil bevelcht sei Item im anfang hets das ansehen als ob man vor erörterung zur consultation der contribution nit schreiten wolt wer zuerclern Item des tridentischen concilii wer zugeschweigen  cesar  wurds dem  gegentheil  communicirn und  lengerung  gebern Item  der juramenten halb het man jungst  irs H  meinung verstanden warumb er sich nit wolt der ding annemmen  Sovil di  stet  belangt Wenn di declaration confirmirt wirdt so haben di ding auch seine maß Wer sich derselben zubehelffen hat der behelffe sich weiter khan man nit thun Die specialia gravamina belangend wer  Fuld  und  Eisfeldt  nit zuvergeßen die anndern aber wern zum  suplication rath  zuverschieben Wanns di  papisten  nit mit referirn wollen kans  diser theil  thun sonst werd das haubtwerckh uffgehalten  Erinnern daneben das besser dise ding muntlich  cesari  furzutragen het nit ursachen es dem  gegentheil  zu ferner disputation zuzustellen Jedoch wollen sie sich mit andern vergleichen 
         Brandenburg  Man wis das sie sich an negst verglichen beim  keiser  anzuhalten Daruf sie das concept abgehört und wer wol gesteldt Man wis  das jungst fur gut angesehen die iura partium nit auszufurn  sonder wen  cesar  wolt gutlich handlen das es alßdan köndt geschehen heten noch darfur es dißmaln zu underlaßen und allein inn der generalitet zu pleiben wie jungst angefangen damit dem  gegentheil  khein ursach gegeben  Der juramenten halb heten sie sich jungst auch erclert warumb sie sich nit einlaßen köndten  darbei ließen sie es Des muntlichen vortrags halben seind sie indifferentes 
         Pfaltz  Die schrift wer uf verbessern angestelt heten gehört was andere fur bedenken heten Nun wolten sie sich gern mit inen vergleichen weil man aber sovil nachrichtung hat  das  cesar  helffen will wenn man in ine tringt Will man nun etwas suchen müßen di ursachen etwas angezogen werden sonderlich sovil das tridentisch concilium belangt dieweil man dasselb inn vil weg anzeucht  Saxen  und  Brandenburg  mogens vileicht nit also wißen wie di so bei den betrangten sitzen wer nit zu umbgehen  Die wort  merer theils  wöllen sie addirn Der juramenten halb ging in den  steten  vil beschwerungen fur  in dem man lauter papisten in rath zeucht welche alßdan  durch  das pabstumb pflantzen und di religion vertreiben Die privat gravamina belangend het man den alten brauch gehalten und sich diser suplicationen angenommen Im  suplicationrath  sei es verlorn dieweil auch der ein weltlich furst ein papist ist  Do mans dem  vice canzler  ad partem will zustellen solls innen nit zu wider sein item halten darfur die schrift nit zubekurtzen vil weniger zu underlaßen muss doch auch etwas muntlich geredt sein Item  cesar  solt auch zubiten sein dieweil er vil zuschaffen    iren rethen  bevelch zugeben mit uns den  confessionisten  zu handlen Item wer auch zu addirn  cesar  wolt sich von andern frembden nationen denen des  Reichs  wolstandt nit so hoch angelegen nit abhalten laßen 
         Sachsen  Man mags gewiß darfur halten das ime  ir H  dise ding ließ angelegen sein  laß  Es sei dahin zusehen das man die sach nit in lengere weitleuffigkeit bringe Tridentisch concilium wer bei inen numher vergeßen darumb nit anzuregen als ein ding das zuvor hoch disputirt und nunmehr verloschen Mit den juramentis glauben sie wol wie es in den  pabstischen steten  zugehe religion frid und declaration geb maß Konten inen weiter  nit helffen darumb sie nit rathen könen solche anzuregen Mit den privat suplicationibus halten sie noch darfur solche von disem werckh abzusondern will mans hernacher an  ir Mt  bringen wöllen sie es gern mit thun helffen Das mans fur  cesaris rethe  br  ziehen will sei nit rathsam sonder man wurd nur in ein weitleuffige disputation kommen man laß es bei  irer Mt  Sonst halten sie noch darfur es muntlich  irer Mt  furzubringen besorgen sonst man komm mit dem  gegentheil  inn weiterung item das deßwegen der turk dem  Reich  uffgeladen wurde sei auch zusparen   
         Brandenburg  Hielten auch darfur in der generalitet zupleiben und sei besser muntlichen furtrag zethun Des tridentischen concilii schweige man und behelff sich des religion fridens  Und wie wol sie den  Gff  unnd  riterschafft  gern geholffen sehen wolten so het man sie doch gehört warumb sie sich nit einlaßen köndten  Die suplicationes konnen dem  vice canzler  ubergeben werden Pfeltzisch addition sich von ußlendischen nit verfurn zulaßen sey auch zu umbgeen helff nichts 
         Pfaltz  Tridentinischen concilii und der juramenten halb wie zuvor etc wollens doch  mit  andern stenden auch handlen 
         Welches  Saxen  und  Brandenburg  nit thun wollen man vergleich sich dann zuvor under den  Kff 
        