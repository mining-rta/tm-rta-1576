 Erchtag 3 Julii   
         Haben die  röm ksl Mt  der Kff räth auch der fürsten gesandte so zu dem usschusß der türggenhülf wie obgemelt deputiert gewesen umb 7 uhr zu sich  in irer Mt palatium  erfordern lassen Erstlich inen den churfürstlichen ad partem mündlich was vermeldet  dabei die f räth nit gewesen 
        
         Hernacher aber deß fürstenraths usschusß oder die verordnete desselben gleichfals berueffen und zu sich in irer Mt zimmer ad partem erfordern lassen inen mündlich gantz khaiserlich christlich und wolmainlich angetzaigt 
         Imperatoris adhortatio ad status Imperii die türggenhülff belangendt  Ir Mt  verhoffen es wurden die f räth nun mer zur handlung greiffen und irer ksl Mt  proposition  under die handt nemmen Nun erinnerten sich  ir Mt  des sprichworts  wer recht beicht der wird recht absolvirt  Ob nun wol  ir Mt  bei dero  proposition  die gestalt deß ungerischen grenitzwesens etlicher massen in grundt der warheit wie es damit beschaffen entdeckht so gedechten doch  ir ksl Mt  es möchten villeicht etlich sein die vermainten die not were etwa nit so gros als mans fürgebe Da wolten  ir Mt  nichts lieber wünschen denn das ime in grundt der warheit also were Ob man nun wol dz ufnemmen teglich und merckhlich spürete dargegen der christenheit abnemmen so nemen wir doch solches bißher wenig zu hertzen sonder wir weren an deme allem selber schuldig nemblich das er der erbfeindt uß unser der christen unainigkhait und schlechten zusamen haltung uhrsach suechte sein macht inmitlst zu sterckhen Wie dan menigclich wuste das er solchem seinem vortheilhafftigen vorhaben gegen  irer Mt  in dero  ungerischen landten  gegen dem  khönig uß Hispanien  und gegen den venedigern mit allem ernst nachkhommen Wie es aber umb  irer Mt grenitzen  stuendte da möchten villeicht etlich sein so die noth wussten und glaubten etlich dargegen  so sie nicht glaubten Es weren aber irer ksl Mt kgl und erblandt dermassen verarmet und ußgeseckhelt dz inen nit mer möglich disen last lenger zu tragen dann da  ir Mt  etwa in ainem hauß 400 oder 500 personen zubesatzung desselben erhalten so sterckhen sich doch die türckhen dermassen das sie inen alltzeit ubermannet und mer volckhs darbrechten von tag zu tag Daher wie gemelt irer Mt khönigreich und erblanden unmüglich were dises lenger zuerschwingen dann was irer Mt erblandt und khönigreich gehabt haben und noch hetten das reichten sie treulich dar Dieweil man dann von solchem wesen handlen sollen hetten  ir Mt  nit khunden underlassen dero noth unnd eusserst anligen anzuzaigen Der allmechtig Gott wölle genedigclich verhüeten das der erbfeindt der türckh nit gar in das  Reich teutscher nation  seinen fueß zusetzen sich understehe Dann solten die parvae reliquiae deß  Hungerlandts  do es doch bißhero ain ufenthalt deß  Reichs teutscher nation  gewesen verloren werden deß der allmechtig verhüetten wölle dieweil es dannoch in  Hungern  ob es gleich wol zu geringer antzaal khommen jedoch noch guete khriegßleuth hat die hunger und durst auch des feindts gewohnet und zu widerstandt genuegsamb taugliche khriegsleuth hat deß auch villeicht die teutschen solches wie die ungern  bißhero gethan villeicht nit thun wurden Deß sich dann laider  verschinen jars  beschönet da die türckhen etlich wenig und geringe castell in  Ungern  eingenommen das die forcht so gros gewesen und derowegen die flucht uß  Österreich  biß gar ghen  Passaw  heruf gangen  Wie dann  in warheit wenig fleckhen selbiger landsart sein da der türgg uberhandt nemen solt und die  grenitzen  verloren wurden die sich mit dem wenigsten ufhalten khundten So were der feindt so geschwindt das er pflegte mit seinem khriegßvolckh ufzukhommen sein intent etwa zuverrichten ehe und wir uns recht bedächten Demnach dieweil man noch helffen khundte auch das vermögen noch bei der handt so were khein bessere hilff dan vor der thür dussen zuwöhren das es uns nit etwa gee wie in  Graecia  beschehen welche alletzeit hinder dem beerg gehalten und nit vermueten noch glauben wöllen das die noth so gros der feindt hab noch weit zu inen bis es laider letzlich gar verloren und in dienstbarkhait gebracht worden Dessen und kheines bessern wir dann auch zugewärtten haben wo wir christen nit werden zusamen halten Welches uns dan  ir röm ksl Mt  hiemit allergnst antzaigen wöllen damit wann was ubersehen oder verwarloset man  irer Mt  die schuldt nit gebe man hette es nit vermaint oder were nit angetzaigt worden 
         Es were gleichwol nit ohne es hetten die stenndt deß Reichß grosse bewilligungen gethan So wären doch dieselbige dermassen beschaffen gewesen dz sie in die harre wenig früchten mögen wie dann  ir ksl Mt  in dero  proposition  weutleuffiger ußgefürt und angemeldet  auch letzlich dahin gericht worden das was dises khriegßwesen in beharlichait gerichte das gewißlich zuverhoffen nechst Gott dem allmechtigen dz wir uns dises winds wolten erwöhren Aber bei disem unnserm zipfletenn  khriegßwesen da gebe laider die teglich erfharung das der türckh mer tempore pacis quam belli ußrichten und sicht allein uf sein gelegenheit fragt nit wa glauben und treuen sei dann sein gelegenhait sei sein glauben und trauen 
         Dieweil er dan also sicht wie wir christen so liederlich und gar nit zusamen halten nimbt er uhrsach daher uns desto ehe zubekhriegen das er villeicht underliesse wann er spürete das wir dapfer zusamen hielten Das aber disem hochwichtigen werckh durch bewilligung eines rohmtzugs möchte geholffen werden da hieltens  ir Mt  gar für ein beschwerlich werckh dann solcher rohmtzug uber die armen allein ußgüeng Ir Mt verhoffen aber es solten mitl und weeg getroffen werden zu ainer solchen begerten hülff dardurch der arm man weniger als durch den rohmtzug beschweret wurde und vil ain merers an gelt ußtruege Derowegen  schaffeten  ir ksl Mt  sie die f abgeordnete werden inen solch ding lassen sein angelegen und dermassen mit vleis behertzigen und zugemüeth fhüren Wie dann  ir Mt  solches alles uns vätterlichst und allergnst wolte hiemit zuermanet und darneben ersuecht haben die sachen dermassen zubedenckhen damit wir im Heiligen Reich noch lenger in guetter ruche und friden sitzen und der geliebte  durch götliche verleihung ußgedeien mög 
        