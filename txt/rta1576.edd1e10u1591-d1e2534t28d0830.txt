 Donderstags  den 30 Augusti   
        
         An  heut dato  ist in gemeinen stett rath  angesagt unnd der stett bedenckhen des pollnischen werckhs halber so uff dz papir gebracht abgelesen worden   
         Unnd ob wol durch die  herren von Regenspurg  ferrner proponirt worden ob man uff der  ksl Mt einkhommene replic in puncto contributionis  die sachen in ferrnere beratschlagung ziehen woll so ist doch durch dz mehr hierin uff die höhere stende zusehen und denselben nit vorzugreiffen unnd zuvor durch gueter vertraulicher leuth khundtschafft zuvernemmen was die höhere stende sich dises puncten halber miteinander verainigen mochten fur rathsam angesehen worden 
         Unnd demnach zu gewinnung der zeit der  ksl Mt replic uff den andern puncten  den landfriden unnd hanndhabung desselben belangendt in berathschlagung gezogen unnd darauf  bedacht worden das den erbarn frey- und Reichs stetten nit rathsam grosse besorgende ungnad dardurch zuverkhommen sich solches werckhs vil zuunderziehen sonnder dahin beschlossen worden dz es nochmals bey irem vorigen bedenckhen dises punctens halber  verbleiben und fur ire bedenckhen anzaigen sollten dz sy an dem lanndfriden wover demselben wurckhlichen gelebt unnd nachgesetzt werden sollte nichts zuverbesseren wüsten die execution aber desselben wolten sy den höhern stenden bevelchen unnd heimstellen 
         Bey disem stettrath ist durch die  herren von Franckhfurt  auch ein supplication von den gewandtschneidern zue Franckhfurth an einen rath daselbst vonwegen bösen fortheilhafftigen betrugs der geferbten tuecher ubergeben unnd abgelesen worden   
         Darauf uberkhommen Dieweil dises gemeiner  sachen unnd beschwerden weren unnd dergleichen betrug unnd falsch nit allein zu Reichs- sonder auch in chur- unnd fürsten stetten geuebt und getriben wurden dz demnach ein solches bei den hohern stenden angebracht unnd darneben denen von Franckhforth angezeigt worden dieweil hiebevor  anno 48  in der uffgerichten pollicei ordnung  versehen welcher massen mit ubermessiger sterckhung unnd betrugliche ferbung der tuecher guete maß unnd ordnung bei confiscirung derselben publicirt worden das gleicher gestallt auch ein rath zue Franckhfurth in den messen auf solche sachen gut achtung geben sollte lassen unnd die ubertretter zu gebürlicher straff anhalten sollte 
        