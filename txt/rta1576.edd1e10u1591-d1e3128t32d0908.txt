 Sambstags den  9    Septembris   
        
         Seind die stende der augspurgischen confeßion zuesamen kommen unnd ist  zue  dem  pfaltzgrävischen vice canntzler  proponirt worden Welcher massen sich die  röm ksl Mt unnser aller genedigister herr    inn neuligkheit uff dero stende der augspurgischen confeßion anbringen und begern schrifftlichen resolviert  dz alles wurden die stende aus irer Mt resolution vernomen haben Unnd dieweil dann die stende fur ein notturfft geacht  seitemal  sich die  ksl Mt  auf keinen puncten willfarig erzaigt es bei solcher resolution nit ersitzen zuelassen sonder ferner deßhalb bei  irer Mt  anzulangen unnd derowegen sich verglichen  gesterigs tags  weiter davon im ausschus zuehandlen unnd zureden auch darauf  gesterigs tags  beschlossen bei  irer Mt  verrer anzuhalten unnd zubitten sowol weilandt könig Ferdinandi declaration dem Reichs abschid einverleibt alls auch dem ksl camergericht zue insinuirn verner sich dahin allergenedigist zu resolvirn dz die underthonen im Reich bey dem religion friden gelassen darwider niemandt von seiner obrigkheit oder sonst  mit bezwingung der gewissen verpietung deß landts unnd in ander weg beschwerdt unnd dem ksl camergericht bevolchen werde den betrangten christen hinfuro mandata zuverkhünden so wer gleich wol in eventu ein solche anmanung gestelt worden Dieweil sich aber  gestrigs tags  die stend deß beschluß unnd der communication vorbehallts oder protestation halb wie man es nennen möcht nit vergleichen khönnen unnd es derwegen zu weitterm bedacht gezogen so stunde es an jetzo den herren abgesandten verner davon zureden 
         Darauf ist die ferner anmanung schrifft  verlesen unnd ein umbfrag gehalten worden 
         Die  kfl sächsischen  haben sich nach disem erclert Obwol sy anfengkclich unnd erstlich von  irem gnedigsten fürsten unnd herren  bevelch gehabt diß religion werckh neben andern stenden zutreiben so wer inen aber seidhero  unnd alß sy der ksl Mt jungste resolution  irem genedigisten churfürsten unnd herrn  uberschickht wider schreiben zuekhomen dz  ire kfl Gn  am rathsamsten erachten dieweil die  röm ksl Mt  sich wie die resolution außweisen thet erclert und derhalben bei  irer ksl Mt  nit wol etwas mehrers zuerheben unnd do solches geschehen sollte als dann bey den gegentheilen aller hanndt schimpf den stenden diser religion erwachssen unnd ervolgen wurde das demnach diß werckh eingestelt unnd in suspenso bleiben solte Unnd do die stende auf der angehenckhten condition protestation oder vorbehalt wie sie diser verlesenen schrifft zuegesetzt verharren sollten hetten sy bevelch durchaus sich solcher schrifften nit anhengig zu machen Dann unnd do hochstgedachter  röm ksl Mt  so gar nichts oder inn ungewiß bewilligt der erbfeind solches ohn allen  zweifel erfahren unnd dise gelegenheit und weg ersehen wurde wer anders nit zugedenckhen dan daß er allß dan entlich sein feindtliches vorhaben zu werckh richten und nit höres crafft dz  lannd zu Ungern  uberziehen zu was zerrüttung unnd verwüstung es aber deßhalben auch des Heyligen Römischen Reichs geraichen möchte wer leicht zueschliessen Derohalben sollte die conditio oder vorbehalt gar außgelassen unnd etwa sonst auf andere weg gedacht werden 
         Sonsten khöndten unnd wüessten sy sich nit eintzulassen Welches sy allso den stenden nit verhalten sollen 
         Uff solches seind die andern stende mit irem votirn vortgeschritten unnd haben sonderlich der  churfürstlichen Pfaltz    deß  churfürsten zu Prandenburg    deß  marggraven von Brandenburg    der hertzogen von Braunschweig Lünenburg    Hessen    Pommern    der  graven  auch der stett  Straßburg  unnd etliche andere abgesandten angezeigt dz sy austruckhenlichen bevelch hetten nichts dann mit vorgeender reservation oder protestation wie dieselb diser weittere anmanung schrifft angehengt schließlichs bewilligen sollten Die andern unnd ubrigen stende aber haben sich erclert Obwoln sy dieses vorbehalts oder protestation halben keinen austruckhenlichen sondern bevelch hetten diß negotium religionis zutreiben auf andere stende unnd auf das mehrer zusehen unnd sich mit denselben zuvergleichen yedoch unnd dozwischen den stenden kein zertrennung sonndern ein gleiche zuesamensetzung unnd einhelligkheit diser protestation wegen sein unnd dieweil dise protestation zuvor yedesmals von den kfl abgesandten im fürsten rath beschehen auch im nechsten der augspurgischen confeßion stend schrifften  so sy der  ksl Mt  ubergeben begriffen so hetten sie kein bedenckhen daß solche reservation beharrt wurde Do aber dieselb ettwas gemildert werden möchte wolten sy inen solches auch gefallen lassen unnd sich nit absöndern 
         Alls aber inn diser umbfrag sonderlich der  statt Ulm abgesandte  fürgebracht wie dz sy sich erinnerten das die schrifften so in diser religion sachen der  ksl Mt  hievor ubergeben yedesmals dahin gestellt alß das mehrer theil der stende bevelch hetten diß religion werckh zutreiben ob nit etwo auch an jetzo dises wort  merthail  zu diser condition oder vorbehallt zuesetzen dz nemblichen daß mehrerthail bevelch hett auf diser protestation oder vorbehalt zubeharren etc damit nun also die zweyträchtigkheit unnd sonderung der stende der augspurgischen confeßion darmit und  dardurch verhuettet unnd abgestellt wurde so ist dannach darauf abermals ein umbfrag ob mit disem wort  mehrerthail  der sachen also geholffen wer gehallten worden 
         Aber die  churfürstlich sachsischen  haben darauf beharrt dz sy sich nemblichen  wessten  sy deßhalben von höchstgedachtem  irem genedigisten churfürsten unnd herrn  in bevelch hetten hievor unnd nemblichen sich erclert dz sie da die protestation reservation oder bedingnus beharrt werden soll sich durchaus nit einlassen sollen Wie sy es dann darüber bleiben liessen und sich diser sachen verner entschlagen wolten 
         Alls nun die ande  stende inen dise milterung mit dem wort  mehrerthail  gefallen lassen unnd eracht haben der sachen also damit geholffen sein auch sambtlich weiter kein bedenckhen getragen die condition oder protestation zubeharren allein die  churfürstliche sachsische abgesandte  sich uff dise milterung weiter nit einlassen wöllen unnd darüber aufgestanden unnd von dannen gangen So ist darauf beschlossen worden dz in allweg die verrer anmanung der  ksl Mt  ubergeben unnd fur dz wort  mehrerthail  in der condition oder reservation darfur gesetzt werden soll dz  vast alle  bevelch hetten allein conditionaliter unnd wie die protestation außweist etwas schließlichs zu bewilligen 
         Sintemal aber diser zeit die  röm ksl Mt  mit leibs schwacheit beladen alß das die stende dise verrere anmanung  irer Mt  zuubergeben nit wurden diser zeit unnd balden audientz haben so ist verlassen dz sy dem  herren Treutsam  praesentirt unnd gebetten werden soll dieselben der  ksl Mt  in der stende namen zuuberreichen Unnd dieweil der statt Ulm Regenspurg und anderer stendt  beschwerdten noch nit erledigt dann  Dr Weber vice canntzler  ein anmanung und erledigung solcher beschwerden ubergeben werden soll 
        