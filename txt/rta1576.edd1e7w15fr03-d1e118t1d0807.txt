 Denn  7 Augusti   
        
         Seinnd beide ausschus widerumb zusamen khommen unnd inn unterm ausschus der justitien uff lange underredung entlichs dahinn geschlossen worden das man zu befurderung der processenn das contumaciren soltte abstellen unnd soltt die visitationes nicht uber dz annder jahr sonnder jahrlichs beschehen Doch so die Kff vermeinten rathsam sein deßfals enderung furtzunehmen kunte man sich mit inen vergleichen Doch dz die nechste visitation mitt antzahl der visitatorn duplirt wurde unnd dz uff solchenn fall der ennderung in remissionibus tempus fatale sein lauff habe aber die revision bis zu zeit der visitation verschobenn werde item dz ein jeden furst nur ein rath setze unnd Maintz bey seinem alten herkommen pleibe unnd darüber niemand mehr hinzupringen wie nun zweymahl beschehen 
        