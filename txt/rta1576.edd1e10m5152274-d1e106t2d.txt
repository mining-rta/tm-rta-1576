 Mitwoch den 12 Septembris mane 6 anno 76   
        
         Seindt der 3 Kff geistliche gesandten der catholischen fursten auch frey- und reichsstett ausschuß im  mentzischem losament  erschienen consultirendt was gegen der protestirenden unuffhorlichs supplicirn und die  ksl Mt  wegen der freystellung und declaration  furzunemmen und zu respondiren 
         Mentzisch cantzler  Was  imperator  den augspurgischen confessionisten uff ir anhalten etc für ein bescheid gegebenn dessen wisse man sich zuerinnern  item was von den geistlichen stenden doruff beschlossenn sey dz  irer Mt  zudenckhen  Weil aber gemelte confessionisten nit unterlassenn uff besseren bescheid zutringenn und allerhandt beschwernus so inen von den catholischen widerfaren soll bei  irer Mt  furzuwendenn    iro Mt  desto leichtlicher uff ir sententiam zutringen hat man itzt zubedenckhen was doruff  irer Mt  furzubringen Man hat auch letzlich beschlossen  daß  irer Mt  der catholischen stendt gravamina  von  so inen von den lutherischen begegnen soll furzubringen  ob ain schwerd das ander zu der scheiden behalten möcht Hat der catholischen stendt gravamina in schrifft verfast abgelesen   
         1) Im religion friden  sey versechen do ein bischoff oder geistlicher praelat von der alten religion abtretten wurde daß derselb ohn verletzung seiner ehren mocht und solt abstehen  Contra hoc seindt etliche abgefallen und doch bischoff gebliben und genissen der geistlichen pfrund contra religionis pacatae constitutionem 
         2) Ist statuirt daß die stifft und kloster dem Reich immediate unterworffen und fur oder nach dem passawischenn vertrag  eingezogen worden sollen restituirt werden die aber mediate dem Reich unterworffen und nach dem passawischen vertrag eingezogen worden solten ingleichem restituirt werden  Contra hoc seindt vil kloster nach dem passawischen vertrag eingezogen worden und werden noch forenthalten die  ostger  geschmehet und mit fussen getrettenn die geistliche eingezogen und uff karren hinweg gefuret 
         3) Wird die geistliche jurißdiction in den fellen in §  Domit etc  eingestelt in denen die augspurgische confession mochte dordurch verhindert  mocht  werdenn  Dessen unangesehen unterstehen sie  jurisdictionem ecclesiasticam in omnibus zuvertilgen und ußzurotten 
         4) 
         5) Obwol der geistlich zehendt frey aller collecten so haben sie doch  anno 59  die zehendt hochzubelegen angefangen vermog der wort  der  im abschid des landfridens  wie recht und rechtmessig herkommenn  Sed aperti iuris est quod in pari causa potior sit conditio prohibentis 
         6) Haben an vielen orten die alte religion unbefugt  abgeschafft und die irige eingetrungen 
         7) Verners ist statuirt do in einer reichsstat bede religion in exercitio werenn daß einer den andern in seiner religion nit hindern noch turbiren soll sonder ime sein exercitium religionis frey lassen  Dessen unerwogenn seindt in vilen stetten als zu  Straßburg    Eßlingenn    Reutlingen    Ulm  die catholischen von den andern uberfallen gehindert turbirt worden auch in etlichen stetten als zu  Ulm  catholische predigenn verbotten 
         8) So werden auch vil catholische stett seer von den lutherischen genottigt gegen denn landfridenn weil der rath in denselben die lutherische religion iren burgern nit wollen zulassen inter quos non est ultimus  palatinus elector  der wider alle recht und billigkheit und denn landfriden zugegen  Sunßheim  und  stifft Newhausen  und dieselbig noch contra imperiale decretum  irem rechten herrn  vorenthelt   
         9) Alßdan auch im religionfriden statuirt daß kheine andere religion im Reich geduldet werden solle dan allein die catholische und augspurgische confession  so findt man doch dagegenn itzt lutherische calvinische zwinglische schwenckfeldische etc und werden disen secten nit allein predigten vergönnet sonder es wurd auch offentlichen in scholis und universitatibus dovon docirt disputirt und defendirt  Disen puncten wolt er allein bedenckhens weis gemeldt habenn ob man es den vorigen gravaminibus zusetzen wolt oder nit 
         Volgends hat  meintzisch cantzler  verlesen die gravamina des  bischoffs von Aichstet  so sein gesandter  inn schrifften ubergeben  inhalts Seine stifft hetten etliche dorffer mit pfarren dorin gebott und verbott seindt die unterthonen dem stifft gelobt und geschworen seindt deren in possessione vor und nach dem passawischen vertrag die lutherischen aber dringen ire predicanten in dieselben pfarr und dorffer entziehen inen die unterthonenn contra tenorum des relligionfridens daß kheiner dem andern seine unterthonen entziehen soll  item haben inen vogtey zinß und alle gerechtigkeit genommen haben viel pfarren und geistliche pfrundt inen entzogen Dise gravamina hat er in specie und den stiffter nit vermeldt domit den andern nit ursach gegeben wurdt zu grosserer verbitterung do sie in specie erzelt wurden Zeigt weitters ann daß sie noch in kurtz verschiener zeit einen priester vorm altar sein meßgewandt ausgezogen denselben zur kirchen ausgeschlagen 
         Darnach seindt der statt Schwebisch Gmundt  beschwernussen furbracht etc  Ksl Mt  hette inen uff jungst gehaltenem waaltag alhie  uff ir allerunderthenigst s  und anruffen zugesagt sie in dem exercitio der alten religion gegen ire widerspennige burger zu schutzen und handzuhaben irer burger aber etliche so der lutherischen secten anhengig werden taglichs halsstarriger und tringen je lenger je mehr uff ire religion Dessen alles  Wurtemberg  ein ursach der inen den ruckhen helt  und sterckht sie in irem pr  sito  Were  kayser  zu bitten sie des religion fridens zuerinnern und zubevelhen demselben nachzusezten item  Wurtenberg  zuvermanen der sachen  ab  sich nit anzunemmen und von seinem furhaben abzusehen 
         Item die stiffter der stat hetten pfarren uff dorffern do verbott  Wurtenberg  die pfarhen nit zubesuchen den unterthonen bei hohen peen etc Stelt zubedenkhen wie dise gravamina fuglich forzubringen und do mehr gravamina vorhanden dieselben zu referiren 
        