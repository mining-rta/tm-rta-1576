 Mittwochs den 10 Octobris   
        
         Ist der  stett abschidt  wie das stett prothocol  zuerkhennen gibt abgelesen unnd an etlichen ortten verbessert unnd geendert Hernach seind die hern abgesandten  hinab  in Reichs rath erfordert 
        
         Reichs rat  Unnd alls der  H meintzisch canntzler  allen stenden iren geburenden titul zuegelegt ist erstlich das  credentz schreiben so  gesterigs tags  der uranisch abgesandt ubergeben   
         zum andern das concept deß neben abschidts dz die deputirten bey straff 1000 thaler auf  2 Augusti  den deputation tag zu  Franckhforth  ersuechen auch den bewilligten legations cossten erlegen sollen abgelesen worden wie hiebei mit no  zusehn  Unnd haben inen die stende solche concepta gefallen lassen 
         Volgendts alls sich der  dreyer stende Steur Kernden Crain unnd der grafschafft Görtz abgesandte  bey dem  Reichs marschalckh  angezeigt unnd sy fur den Reichs rath kommen zulassen gebetten allso seind sy die raths zeit furgelassen unnd haben erstlich mundtlich den stenden des Reichs der bewilligten stattlichen hilff halben danckh gesagt wie sy dann solche ir danckhsagung auch  ir  schrifften ubergeben unnd daneben mundtlich gebetten Dieweil die  ksl Mt  auf ir der stende anregen aller genedigist sich erpotten dise Reichs steur  also anzuordnen damit obbemelte landtschafften deroselben auch mithilfflich unnd empfindlich genüessen möchten dz demnach auch solches dem Reichs abschidt einverleibt wurde Seind also darauf widerumb abgangen unnd ist alßbald obangeregte schrifftliche dannckhsagung wie die mit no  zusehen  abgelesen 
         Weitter hat auch der  meintzisch canntzler  den erbarn stetten ad partem vermeldet dz die im kfl rath auch die im fürsten rath albereit was  hertzog Hanns Georg pfaltzgraf  wegen anstellung eines admiral ambts weitleuffig den stenden abermals furbracht  beratschlagt  Wollten derowegen solche ir bedenckhen an jetzo in beysein der stett doch absque praeiudicio referirn unnd correferirn unnd sich eines einhelligen bedenckhens vergleichen Alls nun die stett zufriden gewesen haben erstlich die kfl abgesandte durch den  meintzischen canntzler  referirn lassen das sy  nemblichen was  hertzog Hanns Georg  den stenden deß admiral ambts halben ubergeben in berathschlagung gestellt Dieweil aber dises werckh weitleuffig und davon  anno 70  zu Speyr auch  71  zu Franckhforth ausfurlichen geredt unnd deliberirt aber damals nit fur rathsam angesehen worden das sich das Reich dises werckhs halben in ettwas einlassen sollte allso wusten sy auch nochmals solches dem Reich nit zurathen Alßdann darauf die im fürsten rath correferirt dz sy es auch ires thails dis werckhs halben bey der stende bedenckhen  anno 70  bewenden liessen so haben die erbarn stett sich auch dahin resolvirt das sy sich auch in des  pfaltzgraf  einbrachten weitleuffigen schrifften ersehen unnd dieweil aber dises werckh weitleuffig unnd die erbarn stett ires thails dabey wenig thuen khunden die höhern stende es bei vorigen bedenckhen  anno 70  verbleiben liessen allso wollten sy sich auch  diser sachen halben durchaus mit inen verglichen haben 
         Letztlich hat der  meintzisch canntzler  vermeldet nachdem sich die stende des uranischen gesandten anbringens zuerinnern das derohalben die im Kff rath fur ein notturfft erachteten solches alles in berathschlagung zunemen Dabei es bliben und seind alle stend abgangen 
        
         Auf  heut  haben der ksl Mt geheimbte räthe den stenden der augspurgischen confeßion irer ksl Mt entlich unnd letzere resolution auf der stende jungst vernere anmanung zuestellen lassen   
        