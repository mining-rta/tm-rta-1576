 Mittwochs den 12 Septembris   
        
         Stetrat  Proponirten  meine herrn  Es hetten die herrn abgesandten  gesterigs tags  von dem  meintzischen canntzler  verstandten dz im churfürstlichen rath beschlossen worden sein soll das fuldisch negotium in der underschidlichen sonder  baren räthen zuberatschlagen Derohalben stunde den herrn abgesandten davon zureden ob im gantzen stett rath davon gehandelt oder ob dise handlung auch  einen  ausschuß zuvertrauen sein soll 
         Demnach unnd dieweil von etlichen abgesandten inn iren  votien  vermeldet worden obwol der  meintzisch canntzler  auch eben diß in dem fürsten rath daß nemlich inn churfürstlichen rath beschlossen dz dises negotium in den sonderbaren räthen deliberirt werden soll angezeigt dz doch die im fürsten rath solches unnd ob sy den im churfürstlichen rath volgen wolten oder nit in bedacht auf ein tag oder drey getzogen hetten derwegen in der sachen  in vilen  unvonnöten Ist beschlossen hierinn auch auf die höhern unnd sonderlich auf die im fürsten rath wo dieselben hinauß wollten zusehen 
         Yedoch aber zu deliberirung dises punctens ein ausschuß in dem stett rath wie auch im  fürstenthumb  beschehen zuverordnen sein soll  Allß dann darauf alßbalden von der reinlendischen panckh Cölln Straßburg unnd Goßlar von der schwebischen panckh aber Augspurg Nurmberg unnd Regenspurg verordnet worden 
         Verner erinnerten  meine herrn  dieweil jungstlich beschlossen  dz uff der hendler im  Welschland  einem rath zu Augspurg ubergebene supplicationen fur sy bey der  ksl Mt  auch den stenden des Reichs umb abstellung der inen in  Welschlandt  begegneten neuerung unnd beschwerden zu intercedirn also were solche interceßion auf dz papier gebracht unnd alß sy abgelesen aber von ettlichen herren abgesandten fur etwas zu scharpff eracht also ist verlassen das die  hiltzige  unnd jägige wortt darinn außgelassen unnd umbgangen unnd wo sy zu hefftig gemildert Aber unnd dieweil sonderlich die  abgesandten von Nurmberg  vermeldet dz auch irer herrn burger dergleichen beschwerden zustunden so ist daneben auf ir der von Nurmberg begern fur ratsam  angesehen worden das den herren nurmbergischen abgesandten copey davon zugestelt die sie dann irem erpieten nach iren herren uberschickhen deren antwort darauf erwartten unnd inmittlst mit uberantworttung solcher interceßion der  ksl Mt  ingehallten werden solle 
         Verner ist auch eventualiter davon geredt worden unangesehen do gleich die  ksl Mt  auch die höhern stende wegen der handtierer in  Italiam  allergenedigist unnd genedige intercessiones außgehn lassen dieselben aber nichts fruchten wurden was alß dann weitters fur zunemen damit disen beschwerdten zubegegnen ob etwa gleichmessige execution gegen wellischen so in  Teutschlandt  handtieren anzustellen unnd sy auch aus den stetten zuschaffen sein möchten So ist aber daneben bedacht worden dz die herren abgesandten ohn sonderlich vorwissen irer herrn unnd obern nit wol etwas handlen beratschlagen vil weniger etwas  entlichs beschliessen werden konnen Darauf beschlossen do je auch auf der ksl Mt unnd der hohern stende intercessiones dise beschwerdten unnd neuerung nit underlassen sonnder continuirt werden sollen daß alß dann in dessen die erbarn stett ir nachdenckhen was daentgegen anzustellen haben unnd auf  nechstkunfftigen sontag  davon gerathschlagt unnd geschlossen werden solle 
         Daneben ist auch bedacht do also etwas gegen den italis angericht worden sollte dz alßdann die erbarn stett hierinn wurden muessen zusamen setzen unnd ein gleicheit gebrauchen dann do sonst etliche stett die welschen außschaffen andere stett da entgegen inen öffnung geben unnd sy bey inen einkhommen lassen wurden wurde solliches den ausschaffenden stetten gar beschwerlich fallen 
        