 Mittwochs den 19 Septembris   
        
         Reichsrat  Ist in Reichs rath angesagt unnd alß alle stende zusamen khommen von dem  meintzischen canntzler  der höhern bedenckhen der stett abgesandten deß fuldischen werckhs halben ungeverlichen nachvolgendermassen mundtlich referirt unnd den tittul geben worden Der deß Heyligen Römischen Reichs frey- und Reichs stett abgesandte räth unnd pottschafften ernveste fürsichtige ersame hochgelerte gonstige liebe herrn unnd  freundt (wie dann der  meintzisch canntzler  yedesmals der erbarn stetten disen titulum so offt im Reichs rath referirt unnd correferirt oder do sonnst etwas im Reichs rath tractirt worden gegeben unnd zuegelegt) Es hetten die chur- unnd fürstliche abgesandte räth und pottschafften  Fulda contra Wurtzburg  was die strittigkheiten zwischen dem  bischoff zu Wurtzburg  unnd dan dem  abbt zu Fulda  auch dechant unnd capitel deßgleichen die ritterschafft daselbst anlangendt unnd was zwischen inen furgeloffen in iren rethen davon tractirt unnd gehandlet  Unnd dieweil dann die  röm ksl Mt  begeren unnd den stenden andeutten thetten dz auch sy die wichtigkheit diser sachen ponderirn und erwegen  irer Mt  ir guetbedunckhen unnd bedenckhen hierüber eröffnen solten allso hetten sy solches alles ponderirt unnd diser sachen notturfft nach erwogen auch referirt unnd correferirt Unnd hetten sich die churfürst  liche räth unnd pottschafften auß aller handt motiven unnd bewegnussen dises bedenckhens verglichen das nemblichen der  abbt zu Fulda  auf der  röm ksl Mt  außgangene unnd insinuierte mandata aller dings widerumb restituirt werden solle Wie dann die kfl räth unnd pottschafften dieweil sich die im fürsten rath dises halben mit inen nit vergleichen khöndten dises ir bedenckhen bei der  ksl Mt  anzubringen unnd  ire Mt  zu referirn entschlossen unnd willens 
         Unnd nachdem dechant unnd capittel daselbst zu Fulda dises hanndels anfänger gewesen unnd allerlai heimbliche conventicula gehallten und angericht weren sy verner dises bedenckhens dz dieselben der gebur nach sollen gestrafft sovil alß die lanndtsessen auch underthonen im  stifft Fulda  anbetreff das derohalben commißarien verordnet unnd durch dieselb dahin gearbeit unnd vleiß angewendt  werden solle wie dieselben dem  abbt  widerumb versöhnet unnd reconcilirt werden möchten 
         Die im fürstenrath aber weren eines andern unnd dises bedenckhens Ob schon diser sachen halben allerlai schrifften verlesen worden dz doch der sachen wichtigkhait nach ein hohe notturfft sein soll dise hanndlung etwas besser zuerwegen innsonderer betrachtung dieweil die partheyen zum theil fürstenstands weren Derohalben sollte der stifft Fulda zu der röm ksl Mt hanndten sequestrirt commißarien verordnet werden die die gute zwischen den partheyen pflegen do sich aber dieselb zerstossen unnd ohn frucht abgehen soll dz alßdann zu der röm ksl Mt billicher erkantnus dise sach gestellt unnd welches thail unrecht befunden wurden der gebur nach gestrafft werden sollen 
         Unnd dieweil sich dann chur- und fürstliche abgesandte keines einhelligen bedenckhens verainigen  mogen also weren sy bedacht dise bedenckhen bey der  röm ksl Mt  underschidlich zu referirn unnd anzubringen 
         Darauf haben auch die erbarn stett ir bedenckhen deß fuldischen werckhs halben  mit no  fol  329  mundtlich referirn lassen unnd entlich beschlossen Was aber auch sonnsten die chur- und fürstlichen abgesandten die die acta under handen gehabt ausfuerlicher in diser sachen bedacht unnd fur gut angesehen davon wolten sich die erbarn stett nit absöndern 
         Uff solches replicirt der  meintzisch cantzler  dz die höhern stend wessen sich die erbarn stett auf ir referirte bedenckhen vernemen lassen verstanden unnd dieweil beschließlich die erbarn stett sich mit den höhern verglichen so soll solches alles der  ksl Mt  referirt werden 
         Verner wurde verlesen dz in dem supplication rath auf die einkhommenen supplicationes bedacht  unnd decretirt worden 
         Erstlich wurde daß ervolgt decretum auf  ducis Sabaudice  den stenden ubergebene supplication verlesen in welchem decreto er an die  ksl Mt  remittirt wurdet   
         Zum andern nachdem auch dechant unnd capitl auch ritterschafft zu Munster ein supplication übergeben dieweil aber solche sach durch ein rechtliche urtl schon entschiden habens die stend des Reichs auch dabei gelassen   
         Item so ist auch die statt Goßlar wegen ires begerens der moderation halb auf nechstkhonfftigen moderation tag  verschoben   
        