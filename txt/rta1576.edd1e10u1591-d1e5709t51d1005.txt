 Freittags den 5 Octobris   
        
         Religion  Haben die stend der augspurgischen confeßion (ausserhalb Sachssen) nach mittentag bey der ksl Mt geheimbten räthen dieweil  ire Mt  domals mit grosser leibs schwachheit beladen gewesen audientz gelangt und als inen anstat  ire Mt  herr Trautsan    herr Dr Weber  vice canntzler unnd  Dr Vieheüser  audientz geben fürbringen lassen Nachdem  ire ksl Mt  unlangst dem ausschuß  bemelter religion stende ire vernere schließliche resolution  zuekhommen lassen also hat bemelter ausschus sambtlichen stenden der augspurgischen confeßion solche schließliche resolution auch uberantwortt Die hetten sich in derselben ersehen unnd fur ein notturfft erachtet sich irer herrn unnd obern wegen ferner unnd beschließlichen darauf zuercleren Wie sy dann solche ire erclerung auf das papier bringen lassen die sy irer Genaden unnd Gonsten hiemit ubergeben  unnd batten dieselb an stat  höchst gedachter röm ksl Mt  also unbeschwerdt anzunehmen unnd  irer Mt  zu praesentirn etc mit dem vermelden das gleichwol den stenden der augspurgischen confeßion glaublichen angebracht wordenn wie das den gegentheiln der catholischen religion die commißarien so  irer Mt  vertröstungen nach verordnet  nambhafft gemacht unnd inen zuegeschriben werde ob sy auch mit solchen commißarien zufriden  umd  inen  dieselben gefallen liessen Do nun dem also sein und es dieselb meinung haben soll so hetten die stend der augspurgischen confeßion leichtlich zuerachten das daraus wenig oder gar nichts guets werden wurde Volgendts seind auch von bemelten stenden inen den geheimbten räthen der graven unnd ritterschafft ableinung gegen unnd wider etliche außgebreitte gravamina der catholischen stende  beneben  einer interceßion  ubergeben und letztlich von den stenden abermals wegen  der  gefangenen hertzogen  umb erledigung desselben anmahnung geschehen 
         Darauf hat der  herr vice canntzler  vermeldet dz die  ksl Mt  nit underlassen haben wurde die stende der augspurgischen confeßion in irem anbringen aller genedigist zuvernemen unnd zuhören do ire Mt leibs schwachheit halben davon nit abgehallten Derhalben wollten sie inen keinen zweifel machen die stende wurden  ire Mt  aller underthenigist deßhalb entschuldigt halten 
         Unnd hetten demnach sy die räthe aus irer Mt bevelch die stende nach langem angehört wolten auch nit underlassen alls das jhenig was an jetzo die stende mundtlichen vermeldt unnd in schrifften angebracht  irer Mt  zu referirn unnd anzubringen zweiffels ohn  ire Mt  werden sich darauf also resolvirn dz die stende do man zufriden sein sollen unnd do  ire Mt  den stenden werde willfahren khönnen werde an  irer Mt  nichts erwundten werden wie sy dan auch ires thails an inen nichts ermangeln lassen wolten 
         Eodem die haben der röm ksl Mt geheimbte räth der stende ausschuß irer Mt etliche beschlus schrifften zum 4 5 unnd 6 articul dan auch ein verrer bedenckhen wie die muntzordnung zuverbessern ittem irer Mt verere resolution der fuldischen handlung auch der wuecherlichen contract halben wie die fol 259  341  uberantwortten lassen 
        
         Nach mittentag ist auch der deputirt ausschuß zu anhörung deß abschidts de  anno 71  unnd dann der außgangenen schreiben die execution der muntzordnung etc belangendt zuesamen komen  Und obwol von  meinen herren  unnd den  straßburgischen abgesandten  angezeigt worden alls sy jungsten beschlus nach neben andern auch deßhalben den  meintzischen canntzler  ersuecht den Reichs abschid dahin zurichten daß den erbarn stetten nichts beschwerlichs der execution halben aufgetrungen sonder das sy bey den muntzordnungen unnd deßhalb publicirten Reichs abschiden gelassen wurden unnd er der  herr canntzler  sich lautter erclert das  es  die meinung unnd verstand gar nit hett das allein den erbarn stetten kayserlichen unnd churfürstlichen executorn der muntzordnung etc wider altes herkommen aufgetrungen unnd zuegemuettet werden sollen wie sich dan die erbarn stett sonnderlich der churfürstlichen executorn gar nit befahren dörffen in erwegung das sich khein churfürstlich räth (wie  er dann selbst nit thuen wolte) darzu wolte gebrauchen lassen sonder unnd das er den Reichs abschid dahin dirigieren wolte dz der  ksl Mt  bevor behalten unnd bevorsthen soll zu den stenden welche der muntzordnung nit gelebten ire ksl executorn welche die muntzordnung exequirn sollten zuordnen etc So seind doch nichts desto weniger die berurten stett abschidt de  annis 71  unnd  72  dises puncten unnd der executorn halben abgelesen unnd erwogen und befunden worden daß hievor der erbarn stett abgesandten auf bemelter stettägen gar ausfurlich unnd vernunfftig dises werckhs halben berathschlagt unnd beschlossen hetten Daran dann die erbarn stett diser zeit ires thails nichts verbessern khönnen sonnder ist dißmals bey den stett abschid  den  anno 71  durchaus gelassen unnd beschlossen das dem stett abschid dises jars ungeverlich soll einverleibt werden Nachdem sich die erbarn stett abermals besorgen muessen unnd vermerckht das inen die beschwerdten mit der  ksl  Mt  unnd sonderlich deß Heyligen Reichs churfürsten executorn der muntzordnung und edicten wollt widerumb zugenöttigt werden (ohnerwogen nun die erbarn stett eines andern von dem  meintzischen canntzler  vertröst) das unnd auf den fahl einer oder der andern statt derogleichen beschwerden entgegen kommen sollen dieselben statt bey vergleichung dises punctens es soll lassen bewenden unnd darnach hallten unnd richten 
        
         Domals ist auch beschlossen worden das die beschwerden der augspurgischen metzger dem schedlichen furkhauff der welischen ochssenkeuffer in dem  lanndt zue Ungern  berurendt der  ksl Mt  inmassen hiebei no etc ligendt concept außweist fur- unnd angebracht unnd umb abstellung derselben gebetten werden soll   
         Obwol nun auch der beschwerdten so der nordlingischen abgesandten des furkhauffs der wolln halben furgebracht etwas dißmals gedacht unnd beratschlagt werden wöllen alls man sich aber  der Reichs abschid  anno 66  unnd dessen erinnert dz in denselben versehen dz sich deß wollkaufs unnd verfuerung deroselben halben nit wol ein durcheingeende ordnung werde machen lassen sonder das darin versehen dz ein jeder craiß dißfals halben ime ein ordnung machen unnd anstellen möge allso ist es dabei gelassen unnd bedacht worden das solches dem stett abschid einverleibt unnd den stetten denen solche beschwerden zusthen angedeut werden soll dz sy solche beschwerdten auf den craißtägen anbringen unnd anzeigen sollen alldo derogleichen vortheilige furkauff unnd andere beschwerdten wol khönden  angestellt  werden 
        