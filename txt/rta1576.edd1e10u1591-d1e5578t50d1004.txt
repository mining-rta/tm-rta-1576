 Pfintztags den 4 Octobris   
        
         Reichsrat  Ist in dem Reichs rath umbgesagt und seind der ksl Mt beschluß schrifften wie  ire Mt  dieselben  gesterigs tags  den stenden zuekommen lassen unnd erstlichs die zum  ersten articul der türckhen hilff  dan die zum  andern articul deß lanndfridens und letztlich die zum dritten articul der justitien  abgelesen unnd volgendts von dem  meintzischen cantzler  proponirt worden dz nemblichen die churfürstlichen unnd fürstliche abgesandten der ksl Mt an jetzo abgelesene beschluß schrifften dahin verstunden dz sich  ire Mt  mit den stenden aller dings verglichen ohn allein unnd sintemal  ire Mt  verner anmanung  der fiscalischen proceß halben thetten  Also erachteten die chur- unnd fürstlichen abgesandten fur ein notturfft deßhalben weitter davon an jetzo alßbalden zureden unnd zu deliberirn 
        
         Wie nun hierauf die fürstliche abgesandten auch die erbarn stett in ire raths stuben  zuesamen gangen ist von den erbarn stetten bedacht Obwol besser were dz es der fiscalischen proceß halben bey altem herkhommen unnd bey der allten ordnung bleiben möchte in betrachtung das villeicht auch ettlichen erbarn stetten schwerfallen khöndte solche stattliche hilffen so baldt aufeinander zuerschwingen unnd zuerlegen alls aber daentgegen erwogen worden dz diser mangl  die  langsamen erlegung der Reichs contributionen vasst allein bey den höhern stenden alß den fürsten erschin unnd wan also ir anlagen langsam hernach giengen alß dann auf die erbarn stett desto mehr getrungen unnd in sy getriben wurde derhalben ist entlich beschlossen dz auf die höhern  gesehen unnd do sy zweyerlai meinung alß dann die erbarn stett denen so  irer Mt  in disem begern der fiscalischen proceß halben willfahrn wurden beyfahl thun unnd mit denselben sich vergleichen sollen 
         Verner unnd alls  meine herren  proponirten wie daß sy bericht daß zuvor unnd gemeinclich auf den Reichs tägen die meintzisch cantzlei mit einer verehrung wegen irer gehabten muehe bedacht also ist beschlossen worden dz die meintzisch canntzlei wie auch jungsten reichstag zu Speyr nit underlassen  mit 12 fl wegen der erbarn stett verehrt werden solle 
        
         Nach disem seind die erbarn stett widerumb  hinab  in den Reichs rath erfordert unnd ist von dem  meintzischen canntzler  mundtlich referirt worden dz nemblichen die chur- unnd fürstlichen abgesandten auß verlesung irer Mt beschlußschrifften auf den andern unnd dritten articul irer Mt  proposition  verstanden dz  ire Mt  aller puncten halben beschliessen aber beneben in den ersten articul abermals allergenedigist der fiscalischen proceß halben begern thetten wie aus irer Mt beschlus schrifft zuvernemmen Darauf hetten nun solches begeren die chur- unnd fürstliche abgesandte in berathschlagung gestelt unnd wolten gleich wol ires thails gern sehen daß es bey dem vorigen proceß bewendten und verbleiben möchte Dieweil aber  irer Mt  die stende ganntz vätterlich vermahnet und bericht thette wie es mit diser hilff geschaffen unnd sich die erlegung der hilff bey disem proceß gantz offt  vermeldet  also hetten chur- unnd fürstliche abgesandte sich verglichen dz  irer Mt  in irem begern doch auf maß (w  er  meitzischer  canntzler  nach langem mundtlich referirt unnd hiebey ligendt bedenckhen mit no etc außweist  ) zuwillfahren sein 
         Darauf haben sich die erbarn stett resolvirt das sie eben massen was die  ksl Mt  beschließ  lichen auf den ersten andern unnd dritten articul angebracht verstanden Erachteten auch dz  irer Mt  in irem begern der fiscalischen proceß halben zuwillfahren wie sy sich dan hiemit mit den höhern verglichen haben wollten 
         Uff dises hat der  meintzisch canntzler  vermeldet Dieweil sich die abgesandten der erbarn stett mit iren bedenckhen mit der chur- unnd fürstlichen abgesandten bedenckhen verglichen so liessen sy es auch dabey verbleiben 
        