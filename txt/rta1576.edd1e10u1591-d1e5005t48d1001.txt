 Montags den 1 Octobris   
        
         Stetrat  Zaigten  meine herren  an wie das sy von meinen herren einem erbarn camerer unnd rath alhie bevelch empfangen der erbarn frey- unnd Reichs stett abgesandten zuvermelden unnd bey demselben anzubringen  Regenspurg contra  Reichs marschalckh    das sich nemblichen zwischen inen unnd dem  Reichs marschalckh dem von Pappenheim  stritt begeben derogestalt daß er inen allerhandt vilfaltige einträg an irer jurisdiction gethon unnd sy sonnst in vil weg disen Reichs tag uber beschwerdt het Obwol sy nun alle guetliche mittl unnd weeg gesuecht in guettem von ime zukhommen  alls aber ye nichts helffen wöllen und bey ime zuerhallten gewesen weren sy verursacht worden solches der ksl Mt clagendt aller underthenigist fur- unnd anzubringen darauf dann  ire ksl Mt  zu abhelffung diser stritt commißarien verordnet Dieweil dan dise irrung nit allein meine herrn oder gemeine statt Regenspurg sonder auch andere erbare frey- unnd reichsstett sonderlich die jhenigen bei denen gemeinclich die Reichs täg gehalten wurden mit betreff und anlangte allso unnd derowegen hetten sy fur ein höchste notturfft eracht das die erbarn stett dz irig auch dabei thuen unnd auß irem mitl darzuordnen sollen anzuhören unnd zuvernemmen was fur recht jurisdiction unnd gerechtigkheit der Reichs marschalckh auf den Reichs tagen zuhaben vernemen unnd furwenden werde Es hetten auch meine herrn nit underlassen deßhalben  einem erbarn rath  der statt Augspurg alß dero ortten die maisten reichstag gehalten wurden mit erzelung der beschwerdten umb bericht zuzueschreiben  Was aber nun meiner herrn furnemblichen beschwerden weren auch  was inen fur antwortt unnd bericht von den herren von Augspurg darauf ervolgt wer aus den schreiben hinc inde welches sy alßbalden ubergeben  hiebei mit no  abzunemen   
         Alls nun dz schreiben meiner herrn von Regenspurg dann auch die antwortt darauf der herren von Augspurg abgelesen ist von dem  cöllnischen abgesandten  was den erbarn stetten hierzue zuthuen sein wol ein umbfrag beschehen 
         Unnd ist von allen abgesandten dise sach unnd stritt fur ein gemein werckh wellches alle erbarn frey- unnd Reichs stetten unnd d  er  selben jurisdiction reputation recht  unnd gerechtigkheit mit anlangt unnd derowegen das sich die erbarn stett in gemein dises gescheffts annemen sollen fur billich eracht daneben gleichwol auch von etlichen abgesandten vermeldet dz derohalben dise beschwerdten ettwas zeitlicher unnd zu irem anfang den abgesandten sollen entdeckht worden sein Unnd dieweil dann die  ksl Mt  zu diser hanndlung schon commißarien verordnet obwol nun fur guet unnd gar rathsam angesehen worden do es so weit nit kommen und die commißarien nit verordnet daß auf die weg zutrachten gewesen ob wol ettliche erbare stett auch zu commißarien furgeschlagen unnd der ksl Mt commißarien zugesetzt weren worden unnd es aber ye zu weit khommen dahin nit mehr zubringen Demnach ist bedacht und beschlossen das meine herren zwayer stett abgesandte von einer jeden panckh zu beystenden sonnderlich so der reichstäg gelegenheit wessten    zu sich ziehen unnd inen furnemblich sowol zuerhalltung der erbarn frey- unnd Reichs stett jurisdiction recht unnd gerechtigkheit alls wol auch authoritatis gratia zuegeordnet werden sollen unnd solches desto mehr darumb dieweil ohnzweiffenlich der  Reichs marschalckh  die churfürstlich sachssischen abgesandte haben wurde unnd der  Reichs marschalckh  daraus auch abnemmen möcht das sich die erbarn stett dises werckhs in gemein annemen Darauf dann hierzue von der rheinischen panckh die abgesandten der statt Straßburg unnd Speyr von der schwebischen panckh Augspurg unnd Nurmberg deputirt worden Unnd ist meinen herren zuverstehn geben worden das sy unzweifenlich es dahin zurichten wissen wurden damit die erbarn stett bey irem alten herkommen jurisdiction freyhaiten rechten unnd gerechtigkheiten gelassen wurden 
         Daneben ist auch von etlichen abgesandten sonderlich  denen von Augspurg  vermeldet wie das die beschwerdten eittel neuerungen derowegen den erbarn stetten nit zugedulden weren dann iren herren das nie begegnet dz inen ein Reichs marschalckh die pfenwart  auf den marckht und anders noch die herberigen geschetzt unnd gesetzt noch von den verkauffern ettwas gefordert So hetten sy wie dann  Cölln  auch vermeldet nie gesehen das ein Reichs profoß also armata manu mit den dienern in der statt herumb ziehe Aber dises zaigt  Speyr  an wer gleichwol in jungstem reichstag  anno 70  bey inen auch furgangen 
         Franckhfort  brachte auch fur das inen nie  im  ksl unnd kgl wahl- unnd krönungs tägen an irer jurisdiction auch gegen den  frembden eintrag beschehen dann er sich eines fahls zuerinnern das auf nechsten kayserlichen wahl- unnd krönungstag bey inen als damals die türckhisch legation auch doselbst gewesen mit einem nurmbergischen hendler unnd einem türckhen stritt unnd irrung eines vergulden uhrleins halben furgefallen  daß sy fur ire herren  erwahssen  unnd ire herren dem türckhen auferlegt hetten dz er sich mit dem nurmbergischen händler vergleichen muessen 
         Nach disem brachten die  cöllnischen abgesandten  an das die deputirte herrn zur rechnung dieselben rechnungen aufgenommen sy auch just also befunden das sy billich abbezallt unnd widerumb erstattet werden muessen  Unnd nachdem der vier erbarn stett Augspurg Straspurg Nurmberg unnd Franckhfort hochgelerte advocaten wie jungstlich beschlossen  vonwegen irer gehabten muehe der erbarn stett deputation stand stimm unnd seßion belangendt  zuverehren seyen allso solte an jetzo darvon zureden sein 
         Demnach ist beschlossen Dieweil gedachte herren advocaten in diser sachen nit wenig unnd geringe muehe mit consultirn stellung der consilien hin- und wider raysen gehabt unnd die sach dahin gebracht das sy in disem Reichs tag im werckh befunden bey irer reputation stand stimm unnd seßion (wie jungsten Reichs tag  anno 70  zu Speyr nit geschehen) gelassen sein dz demnach den erbarn stetten so ire advocaten darzue gebrauchen lassen billicher dannckh gesagt unnd die advocaten unnd ein jeder innsonderhait mit 100 guldin verehrt werden sollen 
         Verner vermelden  meine herren  wie dz sy  von verner anlag  nachdem auch die erbarn stett den bemelten vier advocaten bevolchen do sie dises werckhs halben  stendt  stimm unnd session belangendt bey dem  meintzischen canntzler  irem guetachten  unnd furschlag nach nichts erheben unnd außrichten wurden daß sy alßdann mit hilff der fürstlichen räth unnd advocaten dise beschwerdten an die fürsten selbst bringen solten etc 
         Das demnach der  herr Dr Gremp der statt Straßburg advocat  bei  herrn Dr Kilian wurtenbergischen rath  solches angebracht Unnd dieweil sich dann gedachter  Dr Kilian  gegen den erbarn stetten alles guetten unnd was ime zuthuen muglich nichts zuunderlassen erpotten wie er dann auch sonnst den erbarn stetten gar geneigt unnd zu dienen willig allso het er  Dr Gremp  ine  Dr Kilian  so mundtlich so schrifftlich einer verehrung von den erbarn stetten entlich vertrösst wie er  Dr Kilian  dann sich disen Reichs tag in vertrauen verlautten lassen und sovil zuversthen geben dz er ein verehrung thun wolte oder nit 
         Ob wol nun die herrn abgesandten sich wol zuerinnern was deßhalben den vier herren advocaten bevolchen so haben doch etliche  vermeldet das solches allein in eum eventum do die fürsstlichen abgesandten bemuehet unnd der erbarn stett halben etwas thuen wurden beschehen Derohalben unnd sintemahl dann  Dr Kilian  nichts von der erbarn stett wegen (wie es dann die erbarn stett nit bedörfft) gethon noch bemuehet haben ettliche ine zuverehren fur ein unnotturft geacht zumal dieweil auch von andern advocaten ettliche fürstliche räth dises halb angesprochen bey welchen es dann (do nit auch irer sonder allein  Dr Kilian  mit einer verehrung bedacht werden soll) ein seltzams ansehen unnd allerley nachdenckhens geben möchte Aber dises alles unerwogen dieweil  Dr Gremp  ime  Dr Kilian  so stattliche vertröstung gethon  Dr Kilian  auch die verehrung albereit gewertig damit auch derer kheiner (welches sonnst do die verehrung außbleiben soll geschehen wurde) an den kopf gestossen oder unwilligt gemacht wurde so ist beschlossen dz ime  herrn Dr Kilian  in der still unnd geheim dz andere fürsstliche räth so  deßhalben auch ersuecht nit innen wurden fünffzig gulden verehrt werden sollen 
         Alls auch dise raths zeit deß  Reichs marschalckhs diener  bey den erbarn stetten umb ein verehrung supplicirt wie no etc zusehen  ist ime (wie zuvor ye auch geschehen) 20 thaler zuverrechnen beschlossen worden doch ime daneben auch angezeigt dz er auch andere so mit umbsagen unnd inn andere weeg villeicht mehr alls er muehe gehabt von der erbarn stett wegen unclaghafft hallt unnd mache 
         Ob woln nun der  herren von Augspurg abgesandte  dise raths zeit ein supplication eines hanndtwerckhs der metzger daselbst zu Augspurg etlicher beschwerdten halben so inen unnd andern von den welschen mit furkauffung deß viechs auf den märckhten in dem  lannd zu Ungern  begegne an ire herrn unnd obern außgangen hiebei mit no etc ubergeben  unnd die stett gebetten inen handtraich bei der  ksl Mt  zuthuen damit solchen beschwerdten abgeholffen wurde  alls aber der  nördlingisch abgesandt  auch angezeigt das auch seiner herrn burger allerhanndt beschwernussen von dem schedlichen furkauff der wolln zustunden aber die supplication darinn solche beschwerdten begriffen nit beyhanden und dieweil es denn schon ettwas spat auf den tag gewesen seind dise handlung biß uff nechsten raths tag verschoben   
         Meridie 
        
         Reichsrat  Alls in Reichs rath angesagt hat der  meintzisch canntzler  praemisso solito titulo nach langem den erbarn stetten mundtlich referirt wessen sich die  röm ksl Mt  auf der stende bedenckhen uber den viertten articul des muntzwerckhs deßgleichen uber den fünfften der exemption unnd moderation sachen also auf den sechsten der moscuiterischen legation halben resolvirt  Dz solches alles die chur- unnd fürstliche abgesandten wie auch nit weniger sy  irer Mt bedenckhen unnd gutachten der wucherlichen conträct unnd der juden wuecher halben  etc  berathschlagt unnd erwogen hetten Unnd dieweil sy dann daraus befunden dz die  ksl Mt  in ettlichen vil puncten der stende bedenckhen in allergenedigist gefallen lassen so hetten sich die chur- unnd fürstliche abgesandte der ubrigen puncten halben underschidlicher verner bedenckhen verglichen Wie er denn solche bedenckhen alßbalden nacheinander mundtlich referirt 
         Alls dann nun der erbarn stett abgesandte sich obgehörtter  vier  underschidlichen articul wie auch der wuecherischen conträct unnd der juden halben etc erclert dz sy auch ires thails nit underlassen solche puncten zuberathschlagen unnd vasst dahin verainigt wie die höhern referirn lassen derowegen sich mit den höhern durchaus verglichen unnd inen ir referirte bedenckhen gefallen lassen so seind auch solche underschidliche bedenckhen welche domals schon auf dz papier gebracht gewesen abgelesen worden  Alßdan nun die  hohern auf deß  canntzlers  anfragen anzaigen lassen daß solche bedenckhen den consultationibus gleichmessig befenden unnd darinn nichts zuverbessern wussten 
         Darauf haben sich nun die erbarn stett auch erclert dz sy ires thails darinn nichts zuverbessern hetten ohn allein unnd dieweil  auß verlesung deß schrifftlichen bedenckhens verstünden das in die erbarn stett  execution  verordnet werden welche die muntzordnung unnd edicta exequirn sollten so liessen sy es bey den hievor beschlossenen muntzordnungen edicten unnd deßhalb publicirten Reichs abschiden allerdings bewenden und verbleiben 
         Letztlich sonnderliche decreta unnd beschlus was auf die einkhommenen supplicationes unnd petitionis im supplication rath beschlossen worden abgelesen   
         Alß erstlichen der lotharingischen abgesandten etc welchen etc   
         zum andern  der  Gurstenberger  contra  ertzhertzogen zu Österreich   
         zum dritten  Merßburg contra Österreich   
         zum viertten dz  decretum ad libellum privilegiorum bononiensium   
         zum fünfften deß  ducis  Sub Audiae   
         zum sechsten der  hochfürst  contra Anhallt   
         zum sibenden  der  Trient contra Österreich   
         zum achten uff der  goßlorische supplication   
         zum neundten  Mechelburg betreffendt 
         unnd letztlich  Bisantz ires anschlags halben belangendt   
        