 Sambstag den 30 Junii   
        
         Usschus zu dem articl der türggenhülf  Proponirt  Saltzburg  Dieweil man sich in jüngster berathschlagung verglichen das der erste articl ksl  proposition  in ainem usschuß solte anfangs zuberathschlagen sein so stuendte es nun mer bei den gesandten deß fürstenraths sich zuentschliessen ob man uß den craisen oder sonst von baiden banckhen solchen usschuß deputieren wolt und wievil derselben personen sein solten   
         Votiert auch  Saltzburg  daruf Es were dise tractation so wichtig das nit allein die gefhar der grenitzen zubedenckhen sonder auch der stendte deß Reichs vermögen und unvermögen So erforderte die notturfft das dermassen verstendige und erfharne personen in den usschusß genommen wurden welche die sachen dermassen statlich berathschlagten damit es hernacher in pleno  consilio nit vil weiters bedenckhen bedörfftig sonder man denselben desto unwaigerlichern beistanndt thun khundte Achteten demnach das von jeden crais zwo personen solten in usschuß deputiert werden 
         Pfaltz  Ließ ime gefallen das von den craisen und villeicht die usschreibende Ff jedes crais dartzu deputiert wurden 
         Össterreich  Ließ inen auch gefallen dz von den craisen ain usschusß gemacht wurdt umb deß destomer damit alßdann Österreich auch in usschuß kheme Repetiert diß votum von wegen f Dlt  ertzhertzog Ferdinandt  und  ertzhertzog Carlln   
         Diser der saltzburgischen pfältzischen und österreichischen mainung waren alle nachfolgende fürstliche gesandte Neben dem aber haben die  schwebische prelaten  begert dieweil gebreuchig wa man ainen usschuß gemacht das jedesmal ainer von gemainen  stetten  wegen auch dartzu were verordnet worden wa sie dann dißmal solten uber alt heerkhummen und gebrauch ubergangen werden so wolte er doch seines herrn principalln darunder nicht begeben sonder ir gerechtigkhait vorbehalten und derowegen an jetzt darunder protestiert haben 
         Nach disem hat  Saltzburg  die umbfrag reassumirt und vermeldet es befinde sich durch das merer und fast ins gemain dz us den craisen und von jedem derselben zwo personen solten in den usschusß zu berathschlagung  deß ersten articls ksl  proposition  verordnet werden Derowegen sich die craisß hierüber der personen halber zuvergleichen hetten 
         Ehe und man aber zuvergleichung der personen geschritten hat der  Reichß marschlckh  angemeldet ob er wol  verschinen tags  die frenckhische graffen angefragt so were doch solches uß etwas andeutung deß  maintzischen canntzlers  beschehen Demnach er aber vernommen das von den herrn schwäbischen graffen etwas eintrag beschehe so begerte er man wolte sich deßhalber underreden ine beschaidt wissen lassen weß er sich zuverhalten 
         Frenckhische graffen werden usgeschlossen  Hierüber ist wider ain umbfrag gangen und ainhelligclich beschlossen worden dieweil bißhero im Ff rath der graffen standt mer nie alß zwo stimmen gehabt nemblich die wederauische graffen und die schwebische und man mer nit zulassen khundt und aber die frenckhische graffen niemalln gesessen noch votiert zu deme auch ires strits halber gegen den schwäbischen vor der  ksl Mt  in litis pendentia seien so solte man inen den frenckhischen antzaigen das sie sich deß sitzens und votierens biß zu ußtrag der sach solten enthalten Welches also beschehen 
         Bei diser umbfrag hat der  wurtzburgische gesandte  vermeldet dieweil er verneme das die frenckhische graffen in disem fürstenrath auch ain stimb suechen und aber dieselbige dem stifft Würtzburg etlicher massen mit pflichtenn zugethon und deßwegen sein  gn fürst und herr  villeicht bedennckhens haben möcht inen ain stimb zuzelassen so hette er solches iren  f Gn  zugeschriben bäthe sie zuvor nit zu admittieren biß er beschaidt hette 
         Es hatt auch der  schwäbischen graffen gesandter  bei diser umbfrag protestiert wie er nit auch solte wie von alters hero in die usschuß genommen werdten so wolte er dardurch seinen gn herren nichts begeben haben 
         Osterreich wurdt auch zum usschus super 1 articulo deputiert  Alls nun dise umbfrag für uber und die von gaistlicher auch weltlicher Ff banckh ufgestanden besunder zusamen gestanden sich zuunderreden welche sie  uns  baider mitl zu dem usschusß deputieren wöllen ist ain dubium fürgefallen und wie österreichische bericht dasselbig von den  bairischen  erregt worden das man allein von den sechs craisen vermög der cammergerichts ordnung  zum usschuß deputieren solt und nit von den 10 Reichß craisen dieweil der kfl reinisch crais in disen rath nit gehöre item von Burgundt niemandt alhie were Allß nun wir  österreichische  vermerckht das wir durch die deputierung von den sechs craisen bei disem usschusß auch uber alt heerkhumen wurdten ußgeschlossen deßhalber auch mit dem bairischen  Dr Hunden  ad partem vertreulich darus geredt mit vermeldung wir wolten uns nit gern mit gewalt eintringen dieweil diser puncten principaliter die  ksl Mt  und dz hauß Österreich betreffe gleichwol secundarie auch das  Reichs teutscher nation  damit nit etwa die andere deputierte ain unwillen ab uns nemmen desto unlustiger zu der sachen werden und gedennckhen möchten sie dörfften nit frei in unnserm beweisen herus reden Doch  so wolten wir dißfhals dem hauß Österreich wie auch Burgundt ob sie schon nit zugegen nit gern etwas praejudicieren dan wir uns zuberichten wüsten das  anno 70  zu Speier die deputations versamblungen von wegen fürfallender wichtigkhait der sachen dermassen gesterckht das von allen craisen hinfüran dartzu solt deputiert werden  Weil dann diser articl auch wichtig und wir österreichische usfürlichen und etwa bessern alß andere stendt der sachen bericht thun khündten so wüsten wir nit aigentlich weß wir uns verhalten sollen Wolten derowegen  untreulich  mit inen darus geredt haben 
         Daruf  doctor Hundt  vermeldet er khundte uns khein ordnung hierinnen geben aber vertreulich davon zureden so were wol auch sein mainung das wir uns deß usschusß enteusserten und eben diser uhrsachen halber das der  ksl Mt  mer verhinderlich als fürdersamb sein solte da wir daruf trungen uns einzumischen Dann die f räth möchten etwas unwirsch darüber werden und sich etwa nit also dörffen heraus lassen und ir notturfft antzaigen alß wann wir nit zugegen Nun sein wir gleichwol diser mainung gewesen uns nit einzetringen dieweil wir aber vermerckhten das schier merer thail gaistlicher und weltlicher Ff rath der mainung gewesen das man von den 10 craisen zu solchem usschuß als zu ainer wichtigen sach taugliche personen deputieren solt so ist dz bairisch guetbedunckhen etwas suspect gewesen als wolten sie uns mit vleis für andere gern abgesönderet sehen von diser consultation  Haben derowegen mitl gesuecht dise benenung von den craissen bis nachmitag einzustellen uns habendt inmitlst von der  ksl Mt  beschaids zuerholen Wie es dan verschoben worden und wir solches der  ksl Mt  underthenigst fürbringen lassen Disen beschaid daruf bekhommen wir möchten gleichwol vermelden das alten heerkhumen brauch nach Österreich gemainglich zu dergleichen usschussen were deputiert worden als die der sachen besten bericht zuthun wüsten Doch da es die f räth  ain anders uf dißmal anders  wurde für guet ansehen so solten wir die sachen auch nit lenger streiten sonder guetwillig cedieren damit wir khainen unwillen verursachten 
        
         Alls wir nun nachmitag widerumb im Ff rath zusamen khommen und  Saltzburg  proponirt dieweil vormitag ain dubium fürgefallen ob vermög der cammergerichtsordnung von den sechs craisen oder vermög anderer deputation tag von den 10 craisen zu disem usschusß zu deputieren seie so were an jetz davon zureden 
         Daruf votiert  Saltzburg  sie waren indifferentes deßhalber wolten sich mit dem merern vergleichen 
         Baiern  sagt es gelte inen gleich ob man von baiden bänckhen oder von den sechs craisen zum usschusß deputiere dan von 10 craisen die deputation nit beschehen khundt weil Burgundt nit verhandten kfl reinisch oder zwenn Kff vom ober sechsischen crais alhie abgiengen und dann von Österreich  wegen nur ain person khundt deputiert werdenn 
         Österreich  sagt sein bedenckhen wie sie es der  ksl Mt  in bevelch gehabt und oben weiter angeregt 
         Also ist hernacher durch merer beschlossen worden das je mer personen in dise berathschlagung getzogen je besser es sei das auch Österreich item ainer von den prelaten und ainer von den graffen nit uß zuschliessen Und ist dem bairischen voto niemandt beigefallen dann  Aichstet  und etlich wenig sein indifferentes gewesen Ob mans von 6 oder 10 craisen neme wolten sich mit dem mehrern vergleichen 
         Alls nun dise umbfrag und fast durchaus mit gleichstimmenden votis zum usschuß deputiert worden hat man der ubrigen craisß deputierte auch nambhafft gemacht nemblich Österreich per se  Frenckhischen crais verordnet Aichstett  marggraff Jörg Friderichen von Brandenburg  Schwebischen crais verordnete Costentz Württenberg Bairischen crais verordnete Saltzburg Bairn  Reinischen crais verordnete Wormbs Hessen  Westphalische crais verordnete Luttich Gülch jedoch in abwesen derselben solle der paderbornisch gesandt inmitlst vertreten Ober- und nider sechsischen crais verordnete Bremen hertzog Wolfgangs zu Braunschweig und Luneburg gesandte ainer von schwebischen graffen ainer von prelaten 
        