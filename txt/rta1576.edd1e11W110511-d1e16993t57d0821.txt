 Martis 21 Augusti  mane 
        
         Concept in puncto iustitiae  Ist im churfürsten rath per  maintzischen cantzler  daß concept in puncto iustitiae mitt seinen enderungen wie  gestern  in relatione und correlatione mann sich gegeneinander verglichen abgelesen   
         Umbfrag 
         Trier  Achten daß daß jenig zuinserirn in abschiedt waß  anno 73  in der visitation statuirt  Personen halb so ein furst zu sich zunemmen Achten daß eß nitt so gar auß der weiß daß ein Kf auch möcht zwen räth haben Waß aber religion anlangendt achten da ettwaß yetzo statuirt daß daß cammergericht damit gravirt werdt weil sie noch nitt gehörtt Seyen one daß uff den religion friden geschworen wie auch versehen daß sie in decernendis processibus gleicheit haltten sollen Sonnsten da  in  camera nitt in possessione iurisdictionis soltten sie sich derselben nitt anmassen Waß aber die gespaltene meinungen anlangendt damitt  caesari  nitt zweyerley referirt achten ob eß nitt ein weg daß zuvorderst ehe ettwaß in abschiedt bracht umb bericht dem cammergericht zugestelt werdt Könn darnach wol statuirt werden 
         Cöln    Anno 73  abschiedt in diesen abschiedt zubringen Räth halben eim chur- und Ff zelassen wie  Trier  Religion halben auch wie  Trier  Die gespaltene meinung anlangendt Hetten von  Trier  angehörtt warumb zuvorderst erkundigung einzunemmen Lassen inen dasselb auch gefallen sey nit auß der weg 
         Pfaltz  Befinden daß concept der berathschlagung gemes Der religion halben sey beschlossen könn nitt mehr außgethan werden doch den  künfftigen visitatorn nitt zu weitt bevelch zugeben dann waß inen gebürtt und waß nitt uff ein Reichs tag gehörtt sonder wie sie es befinden  caesari  zureferirn Der zweyerley meinungen halben wie  Trier  were wol gar außzulassen Der räthe halben bleib bey dem concept Der Kff halben dz dieselb zwen räth zuschickhen macht haben sollen in der willkur zustehn doch nitt mehr 
         Sachsen  Waß  anno 73  beschlossen in abschiedt zubringen Religion halben sey verglichen Zwispaltig meinung zureferirn sey bedenckhlich derhalb künfftigen visitatoribus zubevelhen mitt cammerrichtern und beysitzern zuunderreden Der räth halb wie vor ime 
         Brandenburg  Befinden daß man einig vergleichen sich durchauß 
         Maintz  Vergleichen sich in deme durchauß darinn man einig Waß aber der paß in annemmung der personen und erkennung der proceß anlangtt sey referirt  caesari  nur zuvermelden aber propter honorem iuditii nitt in abschiedt zupublicirn sonder per memoriale inen in eim schreiben zuerkennen zugeben Waß die zwen räthe der Kff anlangt weren wol zufriden allein man keme mitt den fürstenrath in ein disputation 
        
         Concept in puncto iustitiae dem fürstenrath abgelesen  Seindt hieruff der fürstenrath uff  gewonlichen saal  erschienen wardt inen per  maintzischen cantzler  angezeigtt daß uffs papier bracht waß  gestern  verglichen Waß aber anlangett bey dem puncten der arrest sey die erclerung nitt darumb im Kff rath geschehen die constitutio  zuendern Weil aber nit breüchlich der  ksl Mt  zweyerley und zwispaltige meinungen zureferirn alß were der Kff rath dahin bedacht dasselb gleichwol in relatione anzumelden aber in keinen abschiedt zubringen sonder künfftigen visitatorn heimbzustellen darüber wie eß hiemitt geschaffen erkundigung von cammerrichter und beysitzern einzunemmen 
         Daruff nach gehabtem abdritt erclerett sich der  meintzischer cantzler  nomine deß churfürsten raths dz man daß concept so abgelesen der berathschlagung gemes  seyen zuletzt die dubia geendert 
         Fürstenrath Lassen inen daß concept mitt der enderung durchauß gefallen Allein soviel anlangett daß auch ein churfürst zwen räth bey der visitation haben soll dieweil  gestern  nichts davon geredt hetten sie sich auch nitt resolvirn können Derwegen  dieses ein actus singularis und nitt wie ein Reichs- oder deputations tag und so enger er eingezogen so besser soltt den Kff nitt zuwider sein eß bey der altten ordnung zulassen 
         Kff rath Befinden daß man einig ausserhalb der Kff halben Sey derhalben geschehen dieweil eß baldt under den Kff herumb gehett und nit allezeitt qualificirte personen haben mögen Drumb eß also zulassen doch wöllen sich gern vergleichen 
         Fürsten rath Bitten eß bey der ordnung zulassen inn sonderlicher erwegung daß eß bey dem collegio ein gros nachdenckhens gebere 
         Kff rath vergleicht sich in diesem 
         Bedenckhen in puncto legations costen in die Moscaw  Meintzischer cantzler  ferner proponendo Nach dem die  ksl Mt  ein bedenckhen deß costens halben in die Moscaw ubergeben lassen  weren der Kff rath daruff resolvirt und hette man sich versehen Coln Ach und Lubeckh soltten sich haben bewegen lassen Und ob wol die kfl  räth  wol gewiltt gewesen darfür bürg zuwerden so  hab  mangel  eß doch an bevelch wolttens aber zu ruckh gelangen lassen Aber man zweiffeltt nitt da mitt Augspurg Nurnberg Ulm und Straßburg  caesar  handlett sie soltten kein bedenckhen haben solches furzuleihen Woltten ire gnedigsten herrn an erlegung irer angebürnuß kein mangel erscheinen lassen 
         Fürstenrath Hetten sich resolvirt ires teilß den halben monat uff  Simonis et Judae  zuerlegen aber sich mitt dem Kff rath verglichen Daß nun die  3  stett nitt zubewegen gewesen hetten sie uff diesen weg gedacht weil der  teütschmeister  sein gesante auch mitt schickhen werdt sollt zuvermögen sein daß halb teil den stenden fürzuleihen und uff den  newen jhars tag  zu  Franckhfortt    Nürnberg  und  Regenspurg  zuempfangen der  churfürst von Sachsen  zuvermögen den andern halben teil fürzuleyhen und auch uff den  newen jhars  zu  Leipzig  dasselb von den stenden wider zuempfahen 
         Ostereich  nomine fürstenraths Hetten der Kff mittel angehörtt difficultirn nitt de modo sonder daß allein dz geltt furderlich erlegt werden Wollen sich gern vergleichen da eß fur rathsam ermessen eß werden aber die stett schwerlich zuvermögen sein  daß  sonderlich dieweil ettlich darunder  der  benante moderation gesucht Haltten doch fur den besten weg uff  Simonis et Judae  ein yeder daß sein erlegt hette 
         Maintzischer cantzler  nomine deß Kff raths Hetten deß furstenraths bedenckhen angehörtt aber die sechsische hetten hierüber keinen bevelch Derwegen achten sie dz solche communen nachmals zuvermögen sein werden solch geltt zuerlegen dieweil eß inen one allen abgang sein soll 
         Meintz ernent die stundt  morgen  umb siebene wider zusammen zukommen 
        