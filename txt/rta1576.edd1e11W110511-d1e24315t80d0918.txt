 Martis 18 Septembris  mane 
        
         Replica rotweilischen hofgerichts halben  Maintzischer cantzler  list ab waß  die  ksl Mt  replicirt vonn wegen deß  hoffweilischen  hoffgerichts  uff der  sechs churfürsten räth übergeben bedenckhen   
         Conclusum abzuschreiben zuvorderst 
         Ulterior consultatio Fulda contra Wurtzburg weß man sich gegen dem furstenrath zuercleren  Wardt ferner uff die gesterige relation und correlation deß fuldischen wesens halben umbgefragt weß man sich gegen dem fürstenrath zuercleren 
        
         Trier  Hetten  gestern  deß furstenraths bedenckhen angehörtt Nun woltten sie ohngern yemandts wider ir gewissen beschweren sey inen  Würtzburg  so lieb alß  Fulda  et e contra amicus  Socrates  amicus  Plato  Hetten die sachen und acten durchsehen Köntens nitt anderst befinden dan nehermalß angezeigt So sey ex partium confessione soviel probirt daß man nitt ursach hab ferner probationes zuzelassen dan waß darffs weitter beweißthumb wann einer eim 1000 fl schuldig ist und gestehett eß  mir  Erzelett ferner brevis statum causae und sonderlich da sie ir articul zu  Hamelburg  ubergeben der  abt  abschrifft und zeitt begert hab ime nitt gedeyen mögen sonder hab kurtz umb sein müssen So gestehe der  bischoff  selbs wa er nitt gewesen daß er mitt dem leben nit davon kommen Zu dem unico momento soviel schreiben und renunciationes gemacht daß nitt müglich seye eß müste lang zuvor verfaßt sein Und also in ipsum  abbatem  ein solcher metus kommen dz er auch wol ein keiserthumb wa ers gehabtt verschrieben cum reliquis adductis argumentis Und were seltzam zehören daß man der justitien zuwider nit soltt sagen in Imperio einen ob er recht oder onrecht Conclusive pleiben sie bey vorigem irem voto und beschluß in diesem churfürsten rath 
         Cöln  Sey in diesem rath auß vernünfftigen ursachen geschlossen  daß der  abtt  soll plenarie restituirt werden commissarios zuverordnen und waß nitt verglichen durch die  ksl Mt  mitt ernst geschehen soll Haben aber nitt verstanden daß darumb der  bischoff zu Wurtzburg  und ritterschafft entschuldigt sey hetten kein wort davon gehörtt dann ob wol die landtschafft pariren woltten hett doch  Würtzburg  mitt fewer und schwertt gedrawett Dieweil dann die  ksl Mt  ein bedenckhen begeren und dann der ksl Mt reputation nitt ist die wol erkente mandata also schlecht fallen zulassen und in wollen sackh zusteckhen der Kff bedenckhen dermassen der billicheit und justitien gemeß gestalt daß sie vonn irem vorigen bedenckhen nitt können abweichen drumb dasselb  caesari  zereferirn Wöllte der furstenrath ein anders machen daß möchten sie auch thun 
         Pfaltz  Hetten sich nehermals erclerett  daß  der  bischoff  sich in continenti zubeweisen erbotten und dz solches one weittleuffigkeit oder excipirn der  ksl Mt  überschickht und erkantnuß darüber gehe damit man sich nitt übereilens zubeclagen Hieltten noch darfür daß ein mittler weg zwüschen beeden bedenckhen zufinden nemlich nitt ein commission wie breüchlich sonder simpliciter durch ein commissarium furderlich verhör einzunemmen hetten sich aber nehermals erclerett vonn dem mehrern nitt abzusondern Allein hieltten sie noch darfur dz die  ksl Mt  zuvorderst erkundigung einnemmen thetten waß die ursach in und ausserhalb deß  stiffts  dz der  abt  so verbittert Achten aber von dem kfl bedenckhen nitt abzufallen 
         Sachsen  Hetten nehermal auch ursach ires voti angezeigtt repetendo paucis hetten kein bedenckhen gehabtt daß  dem  bischoff  die gebettne zeugenuß sol gestattet werden und vonn deßwegen damitt man sich nitt zubeclagen dz man nitt gehörtt Ergo sie auch den sequester fur gutt ermessen und ausserhalb diß sequesters den  abt  strackhs einzusetzen Geben zubedenckhen ob nitt ein mehere weitterung darauß entstehn werde Yedoch da man ye meint daß durch diesen weg den sachen könt geholffen werden woltten sich nitt absönndern 
         Brandenburg  Hetten hierin kein sondern bevelch allein daß in furfallenden sachen sie mitt denn mehrern sich vergleichen Achten onnöttig hierin ferner außfürung zethon sonder vergleichen sich brevibus mitt  Trier  und  Cöln  und seyen die ursachen nitt so wichtig daß sie darumb  iren herren  absetzen sollen Und ob wol der gegenteil anzihe dz der  abtt  brieff und sigel vonn sich geben und ex post facto ratificirt so sey doch ein underschiedt zumachen inter contractum voluntarium et coactum etc cum aliis argumentis adductis Concludunt ut supra doch mit der bedingung dieweil der  abt  enderung in der religion angefangen daß ante restitutionem er dasselb bleiben las wie vonn altters damitt er sich nitt in grösser gefahr steckh Mann dorff in executione drumb nit drummen und pfeiffen zuschlagen  caesar  procedir uff die mandata Dann soltt allweg ein solch difficultet in dergleichen executionen fürfallen wirdt nimmermehr iustitia exequirt können werden 
         Maintz  Hetten vor ir person angezeigt daß  Meintz  Würtzburg  alß eim nachbarn alles guts gönn möchten leiden daß  Würtzburg  nitt so weitt hinein kommen Weil dann nunmehr beschlossen bey dem kfl bedenckhen zupleiben wollen sich vergleichen 
         Wardt ferner ein concept begriffnen  revers uff den newburgischen und zweybruckhischen zoll  abgelesen  Revers und consens der Kff neuburgisch und zweibruckisch zoll apud acta 
         Umbfrag 
         Trier  Lassen inen gefallen daß diploma caesaris inserirt werdt datum uff die concession zusetzen sonst zufriden 
         Cöln  Laßens dabey weil hievor davon geredt 
         Pfaltz  Eß seyen der brüder mehr  drumb vor ire brüder und erben der revers zustellen Eß stehe auch daß die underthanen und Kff sollen frey stehn Daß wollen sie nitt thon man hab dan urkunden außbracht Drumb zuinserirn uff verzeichung der patenten und der underthanen anzeig Bey nechstem concept erinnern sie sich daß der ulmisch zoll zu  Geißlingen  so  anno 56  bewilligt  diß jar sein endtschafft erraiche Soll  caesarem  caesar  zuerinnern sein versehung zethon daß er ferner nitt genommen werdt Erkundigung auch in dz concept zusetzen wann bewilligte zöll außgehn etc 
         Sachsen    Brandenburg    Maintz  Similiter 
         Consultatio uff die replic in puncto der türckenhilff  Maintz  proponirt ferner daß man sich zuerinnern waß die  ksl Mt  in puncto der türckhenhilff replicirt  und nechst in consultatione fürgangen Dieweil dann die sachen zu weitterer berathschlagung eingestellet stünde nunmehr darinn zuverfahren und weitter davon zureden 
         Umbfrag 
         Trier  Wissen sich der jüngsten handlung zuerinnern  und waß sie deß gemeinen pfennigs halben votirt Weil dann derselb der billichst richtigst und göttlichst weg lassen sie eß dabey bewenden 
         Cöln  Hetten sich  auch  vernemen lassen daß diese anlag soll  geschehen uff den gemeinen pfennig und nach erwegung aller umbstendt wissen sie noch kein christenlicheren billichern weg alß denselben Dabey lassen sie eß nachmals pleiben 
         Pfaltz  Haltten nitt nott sich lang uffzuhaltten dieweil in der ersten consultation uff den romzug geschlossen und beger die  ksl Mt  furderlich expedition dieser sachen Da man nun uff den gemeinen pfennig  haltten  gehn  wöll werdt die sach uffhaltten dieweil sich dann die brandenburgische uff 24 monat eilendt ercleren und 24 hinder den stenden zuhaltten Und gehe  caesar  selbs dahin daß ein distinctio zumachen zwüschen der eilenden und beharrlichen hilff dann ferner daß ein ewig werendt werckh defensive angestellt werdt Mitt dem gemeinen pfennig müste derselb alzeit wehren da man daruff gehn soltt aber mitt den 24 sey beharrlich auch nitt gnug Hetten sich nehermals uff 16 monat ercleret dieweil aber gesanten abgeschickht zu den Kff und nitt wissen waß sie außgericht  doch achten extra  votum  mandatum  daß Pfaltz mitt Brandenburg  und Meintz sich vergleichen werdt Beharrlichen hilff halben Könn nit also baldt uff die underthanen gelegt werden Eilende hilff sey auch nitt also nöttig dieweil der friedt vorhanden und da  caesar  sich mitt Poln setze  werdt der türckh auch friden haltten So erinnern sie auch dz hievorige hilffen nur zur nott in ein vorrath bewilligt worden soltt yetzo auch geschehen dieweil eß nitt die meinung wie  anno 66  Doch sey Pfaltz deß erbiettens da der türckh oder bellerbege herauß ziehe daß  ir kfl Gn  irer Mt  mitt reutter und knechten zum sterckhisten zuziehen woltten Da eß aber ye uff die 24  monat soll gerichtet werden müste uff 6 jhar regulirt werden nach glegenheit der andern underthanen doch auch sagen sie solches ausserhalb bevelch Und daß auch versehung geschehe damitt daß geltt nitt anderstwa hin verwendett Und soviel den ritterorden anlangett geb die  ksl Mt  guette andeüttung auch erbiettig zum zuschuß  Da nun dasselb vor die handt genommen und berathschlagtt möchte die beharrlich hilff fallen und sey kein new proposition sonder hange dem ersten puncten ahn und sonderlich der beharrlichen hilff 
         Sachsen  Contribution sey geschlossen uff den römerzug versehen sich man werde daruff verharren Und wiewol sich Sachsen versehen eß soltte bey den 16 monat plieben sein dieweil aber  caesar  irn kfl Gn  die gefahr mehr vor augen gesetzt  also Sachsen uff 72 monat geschlossen wie nehermals durch sie votirt quo tempore und in waß zeitt  nemlich 6 monat yetz  Martini  und 6 monat  Lichtmeß  und furter alle jhar 12 monat  und daß  ir Mt  in der nott mitt 24 monaten entgegen gangen werdt Dabey müß  Sachsen noch beruhen lassen und geschehe nitt vorzugreiffen sonder allein der not halben so  ir Mt  irn kfl Gn  zu gemüt füren lassen 
         Brandenburg    Ir gnedigster her  hett den bericht empfangen weß sich der fürstenrath erclerett daruff sie sich nehermals gnug vernemmen lassen uff die 48 monat Weil aber  caesar  mitt einer sondern bottschafft  Brandenburg  ersucht und  ir kfl Gn  ir Mt  not besser zu gemütt gefürtt  alß woltten  ir Mt  bewilligt haben 60 monat yetz uff  Martini  5 monat und uff  Lichtmeß  wider 5 monat und also jerlich biß zu erlegung derselben  10  monat 
         Maintz  Hetten auch angehört waruff man sich ercleret und sey anfangs  Meintz  wol geneigt waß sie thon konnen der  ksl Mt  zulaisten und sonderlich  daß  waß  man laisten könne Und were wol der gemein pfennig ein weg aber wann man die ohnrichtigkeit desselben erwege woll er gantz beschwerlich anzustellen sein damit dann der  ksl Mt  nit geholffen Derwegen sie dann auch uff den romzug geschlossen und weil der fridt mitt dem türckhen gemacht  muß daran  muß man  dennocht darfür achten daß derselb möcht gehalten werden Dieweil aber die  ksl Mt  durch ire commissarios die nott  Meintz  mehr zu gemütt füren lassen  und damitt sich  ir kfl Gn  lenger nitt uffhaltten alß wolten sie der  ksl Mt  24 monat zur eilenden und 24 monat zur beharrlichen hilff bewilligt haben in sechs jharen zuerlegen 
        