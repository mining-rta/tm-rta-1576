 Am  12 Julii anno 76   
        
         Sein der abweßenden gaistlichen  churfursten räth so wol der allten catolischen religion verwanndte stenndt morgens umb sechs uhrn beym  churfursten zw Collen  erschinen allda von dem  maintzischen canntzlern  furgetragen worden Demnach die  röm ksl Mt  unnser aller gnedigister herr  der augspurgischen confession verwanndten stennden ubergebene gravamina  im  die maintzische canntzley mit einem decret  antwurten lassen so hett mann geachtet diser sachen wichtigkait nach die  nott  notturfft  sein daß mann verpflichte schreiber zum abschreiben geordnet die soliche gravamina unnd ir Mt decret furderlich abgeschriben unnd hernacher alls baldt muglich zwsammen khommen weren unnd davon geredt damit  ir Mt  derselben begern nach uffs eeist  immer muglich beantwurt werden möchten 
         Dabey neben hiellten  ire churfurstliche Gn  unnd der abweßenden churfursten pottschafften nit von nötten sein daß mann sich mit der der augspurgischen verwandten stende daruber in  einiche disputation einlassen sollte    sonnder  daß mann dise hanndlung bey dem hochverpeenten unnd nun mer zw ettlich malen gegen einanndern versprochenen  religion friden  gelassen und sich dorauf referiert hette  weyll es nichts newes mit disem  begern der freystellung sonnder offt uff die bann kommen were  so hette es mit der allegierten  unnd vermainten declaration  auch ain solichen weg daß davon nit vil zu disputieren oder zureden Allein wollte im churfursten rath bey den weltlichen  curfurstlichen  abgesanndten deß bedennkhen furfallen daß sie  sich alberaidt rottundt  erclert wann uff ire ubergebene gravamina kein be  schaidt ervolgte so hetten sie von iren gnedigisten  curfursten  und herrn disen außtruckenlichen  bevelch darauß sie dann  nit schreitten könnten  von der turcken hilff in specie nichts zue reden  oder zubewilligen  Weyll sie dann zue keinem anndern zubewegen  ir Mt  aber daran so wol der ganntzen cristenheit mercklich gelegen were es dannocht rathsamb daß mann davon geredt hette 
         Auff soliche proposition sein die vom fursten rath abgetretten unnd haben sich mit ein anndern unnderredt auch unanimiter verglichen daß mann sich uff die ein kommene gravamina in einiche disputation noch der zeit mit denn confeßionisten nit einlassen solle dann es sey in  ir Mt ausschreiben uff dem reichstag  vil weniger in irer Mt  ksl proposition  davon einiche meldung gethonn worden  So hett sich der fursten rath sampt den stetten im chur  fursten rath in der ersten communication unnd relation so im churfursten rath beschehen dahin verglichen daß mann die articl in der  kayßerlichen proposition  nacheinannder gemellt wie die gesetzt fur hannden unnd zu berathschlagung ziehen wöllte  durch auß alberait erclert  dabey ließ es ein fursten rath pleiben  Inen were  von disen gravaminibus oder anndern der augspurgischen verwanndten stenden begern so an  ir ksl Mt  gelannget nichts bewust Wol hetten sich die uff dem weltlichen bannckh gleichsfahls dahin erclert daß sie von iren gnedigen fursten unnd herrn auff disen  reichstag  dermassen  abgefertigt in ir Mt begierte hilff zubewilligen wann  der religion fridt wider vor allen dingen fur die hanndt genommen geenndert erleutert und ire ubergebene gravamina erledigt wurden ehe unnd vor deme  daß beschehe könnten sie sich der hilf halben nichts resolvieren unnd dabey begert mann sollte ein solichs im churfursten rath neben anndern resolvierten puncten referiren  Welches inen im fursten rath auß bewegennden ursachen damalen abgeschlagen worden mit ertzelung viler ursachen so thaills oben gemellt unnd zuvor auch fur kommen weren 
         Weyll dann dem allso hiellten die obenvermellte catolische stenndt fur daß rathsambist unnd daß peste sein mann hette die  röm ksl Mt  unnderthenigist  gebetten ir der catholischen stennd mit dem zuverschonen dann sie uff dise ding nit abgefertigt könnten oder wissten darauf einiche antwort nit zegeben vil weniger in vergebenliche disputation einzelassen 
         Unnd es bedannckten sich die der alten religion verwanndte stenndt uffs aller unnderthenigist gegen  irer kfl Gn  unnd  den abweßennden churfurstlichen räthen unnd pottschafften von wegen conferierung diser hochwichtigen sachen unnd daß sie uff heut allso ervordert weren worden mit dem unnderthenigisten unnd ganntz guetwilligen erpetten  so offt mann sie  erfordern  wurde daß sie gehorsamblichen erscheinen unnd an inen waß zw erhaltung und uffnemung der allten catholischen waren religion diennstlich nichts erwinden zelassen unnd ehe sie von dem buchstaben der allten waren catholischen religion unnd innsonderhait dem uffgerichten religion- unnd prophan friden weichen oder in der augspurgischen verwanndten stennden begeren bewilligen wöllten ehe sollte inen all ir vermögen leib gut unnd plut daruber gehen  Hiellten allso noch der zeit unnöttig sein daß der augspurgischen religion verwanndten stennden  gravamina ersehen berathschlagt  oder daß  mann sich mit inen in  schrifft einlassen  sonder daß ir  Mt  darfur zu pitten  sein sollte   
         Also hat mann daß abschreiben bemelter augspurgischer verwanndter stennden beschwerden diser zeit eingestellt doch dergestallt daß mann ettlich auß dem fursten rath  morgen  wider zue iren  kfl Gn  umb sechs uhrn vor mittag abordnen solle allda die catholische curfurstliche abgesanndten auch sein werden allein zuberathschlagen was mann  ir Mt  fur ein antwurt geben soll weyll  ir Mt decret  ain solichs unns allen ufferleget 
         Allso ist  vom fursten rath Österreich Saltzburg Bayer unnd Aichstett  von den  prelaten  einer von den  graven  einer  unnd von den stetten  auch einer dartzu  furgenommen aber die  personen nit  benennt worden Waß sich  weitter zu  tragt jeder in deme wie auch sonnsten gehandelt wurdt b  richt  eur f Dlt  ich mit negster post unnd gelegenheit gehorsamblichen 
        