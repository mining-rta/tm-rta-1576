 24 Augusti  morgens umb sechs uhr 
        
         Als man umb bestimbte  stimbte  stundt auf erlangte audientz bei der  ksl Mt  erscheinen sollen und man sich jungst verglichen das  alle stennd  und  gesandten der augspurgischen confession  obangeregte anmanungs schrifft  presentirn sich auch in  irer Mt losament  samlen solten machen die  kfl saxische rethe  die anstellung das  alle andere furstliche rethe und gesandten  umb selbige zeit in unser losament komen    do sie dann auch erschienen  und  anzeigt wie volgt 
         Sie die  kfl saxischen  wisten sich zuerinnern  das man sich dise tag verainigt und verglichen die  ksl Mt  umb dero haubtresolution etc durch ein anmhanungs schrifft zuersuchen Seyen auch irestheils mit andern einig geweßen  daruff dann diser conventus angestelt worden wern auch urbitig solch schrift praesentirn zuhelffen Sie hetten aber sovil nachrichtung  das  cesar  mit seiner resolution gefast und wenn man nur durch ein geringe schickung bei  irer Mt  anhalten wird das man den  stennden  solche resolution zustellen werde  So wer  ires herrn  raths einer  gestrigs tags  alhie ankommen  Dam von Sebottendorff  und angezeigt das  ir gnedigster herr  dessen auch nachrichtung bekhommen  derwegen bevolhen mit ferrerm anhalten inzusteen  Solt man nun die schrifft itzo ubergeben wurde nichts anders folgen dann das es  ir Mt  dem  andern theil  bis man sich uf ir Mt resolution weiter erclert wurd zustellen unnd allerlei weitleuffigkheit verlengerung und disputation gebern zu dem die resolutio also geschaffen sein soll das meniglich damit zufriden sein  soll  werde Hielten derwegen darfur man solt allein denn  ausschuß  zu  ir Mt  abordnen und simpliciter umb resolution anhalten Wie dann die  kfl brandenburgischen  auch der meinung weren dieweil sie gleichmessige nachrichtung heten 
         Pfaltz  Man het sich der schrift sambtlich allerdings verglichen darbei wer es zulassen dieweil noch ungewiß wenn die resolution erfolgt und demnach di zeit bestimbt und vorhanden  wer  ir Mt  lenger nit uf zehalten het sonst ein seltzams ansehen Und wie wol sie gern sehen das di schrift ubergeben wurde jedoch wofern es von andern eingestelt werden will mußen sie es auch wol geschehen laßen Man muß aber muntlich anhalten Sovil die anzaal der stend belangt wollen sie den herrn nit maß geben besser wer es das man gesambt dahin ging 
         Darauf seind  der fursten graven und stett gesandten  der meinung gewesen bei  irer Mt  erstlich muntlich umb resolution anzusprechen und do solchs nit gleich erfolgt oder in wenigen tagen nit vertröst  ir Mt  die schrifft zuubergeben auch  ir Mt  durch  aller evangelischen stend rethe und potschafften  sembtlich zuersuchen 
        
         Wie dann volgends alßbald beschehen und seind  ir Mt  volgender gestalt durch  Pfaltz vice canzlern  angesprochen worden 
         Allergnedigster herr  wiewol  der augspurgischen confession verwandter Kff fursten unnd stennd  so uf diser Reichs versamlung noch beysammen gantz in kein zweivel setzten  ir ksl Mt  wurde die  schrifften welche von  jetztberurter stend  wegen aller underthenigst ubergeben worden die gleiche handhab des heilsamen religion fridens und abschaffung des jenigen so darwider eingerissen betreffendt  nit allein allergnedigst erwogen haben sonder auch numher mit irer vertrösten resolutiff antwort gefast und allergnedigst gemeint sein dieselb den stenden zueröffnen also das es disfalls einiches ferern anhaltens vileicht nit bedurffte jedoch dieweil sie di  rethe und botschaften  von  iren gnst gnedigen herrn  und obern ernstlichen bevelch heten  zu jeder zeit und gelegenheit bei  irer Mt  darumb anzuhalten dann auch die sach fur sich selbs wichtig und also geschaffen das des  Hl Reichs  gemeine rhue und wolfart auch  irer ksl Mt  furnemlich  selbst mercklich  dran glegen als heten  gemelte reth und botschafften  nit umbgeen mögen bei  irer ksl Mt  dise allerunderthenigste anmhanung zethun demnach aller underthenigst bittende  ire ksl Mt  wolten sie die  reth und gesandten  solches ires anhaltens halb in ungnaden  nit verdenken und sich uf obangeregte ire schriften aller gnedigst willferig erclern dieweil des  Heiligen Reichs  heil und wolfart daruf berhuet Wie dan der  Kff fursten und stend gemelter augspurgischer confession  allerunderthenigst verdrauen zu  irer Mt  stunde und es hinwider allerunderthenigst eussersten vermögens zuverdienen begirig und schuldig wern so theten sie di  rethe und potschaften  sich  irer Mt  zu ksl gnaden aller underthenigst bevelhen 
         Uf welches  ire ksl Mt  alßbaldt selbst geantwort  ir Mt  heten an der  rethe und gesandten  anhalten kein mißfallen dieweil sie deßen von  iren Hh und obern  bevelch heten  Und nachdem sie selbst wisten das ire einbrachte schriften wichtig und weitleuffig und derwegen nachdenckens wol wurdig geweßen als heten sie selbst zuerachten das  ir Mt  dieselben bißher in beratschlagung ziehen müssen und sich nit resolvirn mögen  Ir Mt  aber heten es nunmher dahin gebracht  das sie in gar wenig tagen den  rethen und botschafften  ein schrift zustellen wolten daraus sie irer Mt antwort vernemmen wurden etc 
         Darauf die  rethe  wider abgeschiden 
        