 4 Octobris  mane 
        
         Ist in gemeinem deß churfürsten- fursten- und stettraths abgelesen waß  gestern  durch die ksl geheimen räth überraicht worden   
         Churfürstenrath Befinden dz die  ksl Mt  sich in dem ersten puncten wie auch in dem 2 und dritten sich mitt der stendt bedenckhen vergleichen allain der fiscalischen proceß halben noch anregung thon Dieweil dann dieser punct nitt so wichtig alß hieltten sie daß man als gleich zusammen gedretten  und davon geredet hett 
         Seindt daruff abgedretten 
        
         Und ist in dem churfürstenrath ausserhalb Pfaltz geschlossen worden  Conclusio des fiscalischen process halben in puncto turckenhilff davon in der ksl duplic  meldung geschehen  dieweil einmal der  ksl Mt  die beharrliche hilff bewilligt die kriegsleütt auch zu rechter zeitt bezalt werden sollen dz billich sey die bewilligte helff zuerlegen Drumb  ir Mt  in diesem begern alß erbar billich und nutz wol zuwillfahren und alle termin in ein proceß ziehen zulassen also da der fiscalis einmal proceß außbracht in nachvolgenden zielen dieselbe zuexpedirn hab damitt nitt not sey allzeit newe proceß außzubringen 
         Pfaltz  Repetirn ir vorige vota dieser grossen hilff halben daß sie kein andern bevelch alß sie sich der hilff halben vernemmen lassen  Wann sie heimkommen wöllens referirn versehens  ir gnedigster herr  ir glegenheit daruff furzunemmen wissen wirdt Sonnst deß fiscals halben wissen den altten proceß nitt zuendern noch hierin zubewilligen und da ye davon geredt werden soltt uff könfftigem deputation tag davon zu reden 
        
         Fürstenrath erscheinett  Relatio zum furstenrath fiscals halben  Wardt inen referirt waß der Kff rath beschlossen daß nemlich  ir Mt  in dem begern deß fiscalischen proceß halben zuwillfaren ut  praedictum   
         Fürstenrath Befinden die  ksl Mt  in ersten dreyen puncten einig ausserhalb waß deß fiscalischen proceß halb angeregt Und hieltten sie darfür daß zu verhüttung allerhandt inconvenientzien eß bey dem altten proceß zu lassen wie  anno 66  versehen Dabey sie eß pleiben liessen 
         Furstenrath Hetten churfürstenraths bedenckhen angehörtt der  ksl Mt  zuwillfahren Und zweiffeln nitt fursten und stendt werden waß bewilligt laisten und an inen nichts erwinden lassen Aber zu vorkommung allerhandt ohnrichtigkeiten und sonderlich daß ettwa fursten und andere so also baldt nit gefaßt sein können möchten ubereilet werden zudem die parteyen ettwa absterben derwegen bey der disposition  anno 66  zulassen 
         Churfürstenrath Wissen dz nichts einzuwilligen oder zuverendern waß dem Reich zu beschwerlich fallen woltt Weil aber diese hilff bewilligt und kein beschwernuß da die gantze hilff in ein proceß gebracht wirdt recensendo processum fiscalem derwegen  caesari  zugratificirn dz die gantz summa in ein proceß verfaßt und volgendts nur uff die ziel so gefallen procedirt werdt Wollen sich derhalben zum fürstenrath versehen sie werden der  ksl Mt  hierin willfaren und mitt dem Kff rath sich vergleichen 
         Furstenrath Ob sie wol erbüttig in diesem zuwillfahren so bedenckhen sie allerhandt hieneben Doch da die sach zum mittelweg könn gebracht werden achten sie daß dieser weg uff künfftig visitation zuverschieben dz alßdann commissarii und visitatores  bey  mit  dem collegio conferirt ob sich dieser weg thon lassen woltt alß dann darvon  zuhandlen und  anzustellen  ir bedenckhen drüber anzuhören 
         Churfürstenrath Sey nitt der meinung daß yemandt übereilett werdt sonder sey dieser fürschlag der  ksl Mt  billich cum deductione processus und werdt ein seltzams ansehen haben bey der  ksl Mt  daß man waß schon bewilligt erst difficultirn ob und wie man bezalen soll oder nitt Zu dem eß mitt dieser yetziger hilff wol ein ander glegenheit da der gantzen christenheit daran gelegen Acht der churfürstenrath noch darfür  ir Mt  billich zuwillfahren dann in diesem zweyerley meinung der  ksl Mt  zu referirn seltzam ansehen haben werdt Zu dem stehe zu den churfürsten fürsten und stenden waß sie bewilligen und wie sie bezalen wöllen derwegen cammerrichter und beysitzer den stenden nit vorzugreiffen oder inen maaß zusetzen 
         Fürstenrath Ob wol bewust der stendt ohngleicheit und ohnvermüglicheit da eß nun die meinung hett daß niemandt hierin gefahrt werden soll wollen sie sich hiemitt mitt dem Kff rath verglichen haben doch sine praeiuditio könfftiger contribution 
        
         Relation zum stettrath  Stettrath erscheinett Wardt inen referirtt waß in dem chur- und fürstenrath beschlossen 
         Stettrath Waß verglichen lassens beruhen Fiscals halben dieweil sie vermeinen der  ksl Mt  zuwillfaren vergleichen sich 
         Et discessum 
        