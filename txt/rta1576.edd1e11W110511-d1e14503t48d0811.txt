 Sabbati 11 Augusti  mane 
        
         Seindt die meintzische abgeordnete räthe uff gesterig beschehen keiserlich ansag bey  irer Mt  in  dero losament  erschienen und haben  ire Mt  sie die räthe fur  ir  Mt  person  alleinig zu sich fordern lassen  Ksl Mt erinnerung an die maintzische in puncto der türckhenhilff Gleiche erinnerung haben  ire Mt  den churfurstlichen andern räthen und stenden doch abgesondert gethon  Daruff mündtlichen angezeigtt daß  ir Mt  auff  gemeiner stendt wolmeinendt bedenckhen  ein  schrifftlich replic  mitt weitterer außfürung stellen und überreichen lassen Daß hetten sie zwar auß höchster nott und fürwesendt gemein verderben ja undergang nitt allein irer ksl Mt erblanden königreichen und underthanen sonder auch deß gantzen  vatterlandts teütscher nation  thun sollen und müssen dann eß laider an dem ob wol ein anstandt mitt schreiben gemacht so werden doch irer Mt landen und underthanen von tag zu tag feindtlich angegriffen alß in der  replic  ferners außgefürt Nun wehr der feindt mechtig hett allen vorteil an der handt auff den  grenitzen    ire Mt  aber wer ime viel zu schwach ire cammergüter erschöpffett die underthanen zum höchsten beschwert und erösett Woltten daß best gern und ein mehrers thon aber one deß Reichs ersprießliche hilff sey eß alles vergebenlich Wan eß dan an deme daß man der grossen not anders under augen gehn und helffen müste oder aber zusehen daß unsers christlichen namens erbfeindt die hungerische und andere angesessene lande gantz hinweg nemme darnach dz Heilig Reich mitt aller  macht angreiffen würde darzu ime dann die jenigen so yetzo helfflos gelassen helffen werden so wollen  ire Mt  sich nachmals zu uns gnedigst versehen wir sollen an statt  Meintz    waß  irer Mt  trewhertzig bedenckhen und neben andern stenden und gesanten  ire Mt  und derselben betrangte underthanen in iren höchsten nötten  mitt  hilff und beystandt nitt lassen Eß kommen auch  irer Mt  vonn allen ortten diese kuntschafften ein daß der  türckh  im  nechsten jhar  selbst in der person mitt grossem kriegsvolckh auff irer Mt landt ziehen und seine macht daran versuchen wölle Darumb hett  ir Mt  nitt mögen underlassen dieses alles sie auch die stendt und gesanten zuberichten Begerten derhalben nachmals auff solchen fall den Gott wenden wölle zur eilenden hilff sich mit andern auch zuvergleichen Dan soltt man da schon der feindt im anzug allererst darumb ein newe Reichs versamblung erfordern so wirdts mitt dem auschreiben erscheinen berathschlagen und dann mitt der hilfflaistung zuviel verzüglich sein ja inmittelst hatt der feindt schon sein willen geschafft und alles in seiner gewalltt Darbey dann auch vermeldet eß stunde nunmehr daruff daß wir die polen gleich wie die türckhen am andern ortt auch zu feindt haben wurden welches doch alles in Gottes handt stunde 
         Daruff erclerten sich die meintzische durch den  cantzler  daß sie irer Mt gnedigste erinnerung angehört Weren urbüttig solche vorstehende gefahrlicheitten neben andern mitt schuldigen fleiß helffen zubedenckhen und zuberathschlagen Wie sie dan auch  irn gnedigsten herrn von Meintz  alß  irer Mt  gehorsamen churfürsten geneigt wisten waß  ir Mt  und deß Heiligen Reichs notturfft erfordern wirdt ires teils nach müglicheit zubefordern 
         Und ist man daruff wider zu den andern räthen uff daß  rathauß  zu rath gangen 
        
         Maintz  ferner  proponendo Nach dem nun mehr im fünfften articul der  proposition  vortzufaren  exemptionis moderationis und appellationis da davon wöll geredt werden wollen sich auch vernemmen lassen 
         Und wardt zuvor abgelesen waß fur bedenckhen  anno 71  zu Franckhfortt fürgangen  Inmittelst hatt sich der fursten- und stettrath gesamlett zu abhörung der beylagen welcher in der keyserlichen replic meldung geschehen   
         Daruff concludirt inen per  Maintz  solches ablesen zulassen und nach mittag wider zusammen zukommen hora secunda doch daß inmittelst die meintzisch cantzley uffs papier brechte die capita moderationis  Stünde  davon zureden 
         A meridie eiusdem diei 
        
         Meintzischer cantzler  proponirt Nachdem man sich verglichen die capita moderationis uffs papier zubringen welches geschehen stünden dieselbe abzulesen Quod factum so numero  apud acta zufinden   
         Umbfrag 
         Trier  Hetten angehört waß proponirt Seyen der puncten viel hin und wider auß den abschieden gezogen müsten sich darin ersehen Haltten darfür solches biß  montag  einzustellen wollen sich inmittelst gefaßt machen davon nottürfftig zureden 
         Sic et coeteri concludunt 
         Ist vonn wegen  herrn Reicharden hertzogen in Beyern  contra  hertzog Albrechten in Beyern  ein  protestation ratione sessionis  übergeben worden per  cancellarium Knauffen  apud acta numero   
        