 25 Junii   
         Processus des uffwartens zur kirchen und ksl proposition  Seindt die stendt und bottschafften in der  ksl Mt hoff  morgens früe umb sechsen erschienen haben sich  ir Mt  ins  dhombstifft  tragen lassen Vor  ir Mt  neben dem hoffgesindt und stenden seindt die pfaltzische sechsische und brandenburgische auß yedem mittel einer volgendts der  dhomprobst zu Trier  alleinig gangen deme die herolden hernachgevolgt nach diesem deß  Reichs marschalckh  mit einem blosen schwerth hieruff die  ksl Mt  derselben nach der  dhomprobst zu Meintz  und  Fürstenberger  cölnisch 
         Und alß man in die kirchen kommen haben  ir Mt  begertt in die stül zudretten Welches der gaistlichen Kff gesanten so vor und nach gangen gethon und sich uff ir Mt seiten zu underst in die stül begeben Der welttlichen churfürsten gesanten abgedretten Gegen der  Mt  über in demselben stul seindt gestanden  Philips der eltter graff von Winnenberg  etc von wegen deß hauß Österreich der  bischoff vonn Seggaw  von wegen deß  ertzbischoffen zu Salzburg    bischoff zu Augspurg  und  bischoff zu Regenspurg  in der person Nach solchem hatt man das offitium de sancto spiritu gesungen und nach vollendtem ambtt haben die  ksl Mt  sich uff ir gutschen denn eß trüb und regenwetter gewesen begeben die churfürstliche gesanten in voriger ordnung sich uff die roß begeben Und seindt vor aussen geritten vonn wegen  Sachsen  Erich Volckhmar von Berlipsch  von wegen  Brandenburg  der  herr von Putlist  mitteinander von wegen  Trier  allein  Johann vonn Schoenenburg  dhomprobst nach der  ksl Mt  von wegen  Meintz  der  herr dhomprobst  vonn wegen  Cöln  Caspar Fürstenberg zue Watterlap  und ist dißmals Pfaltz nitt mitt geritten aber vorm  rathauß  von wegen  Pfaltz  zu roß auch uffgewartet  Ludwig von Sain graff zu Wittgenstein  großhoffmeister 
         Und alß man uff daß  rathauß  kommen die  ksl Mt  sich gesetzt die churfurstliche ire gewonliche session sambt den stenden genommen  Mündtliche proposition  pfaltzgraf Ludwigs  nomine  caesaris    hatt in namen der  ksl Mt  pfaltzgraff Ludwig  statthaltter zu den stenden geredt   
         Nachdem sich die anwesende stendt und der abwesenden gesanten zuerinnern auß waß beweglichen  ursachen die  ksl Mt  diesen Reichs tag außgeschrieben  daruff sie in guetter anzal yetzmals  alhie  erschienen dessen sich  ire Mt  gegen den stenden freundtlich und allergnedigst bedanckhen  entschuldigen daneben daß sie ettwaß spat zur stett gelangt weil  ir Mt  wichtiger vorgefallener verhinderung auch leibs schwacheit halben eher nit erscheinen mögen  So nun  diese vorwesende handlung hochwichtig daß also  ir Mt  waß sie zu proponirn wie herkommen in schrifften verfassen lassen wie solches yetzo abgelesen werden soll alß woltten sich  ir Mt  daruff getrösten eß werden die anwesende fürsten und gesanten dieselb nit allein anhören sonder daruff bestes fleiß erwegen und inen daß werckh wie eß wol die eüsserste notturfft erfordertt zum treülichsten lassen bevolhen sein zu dem solches zu gemeines vatterlandts teütscher nation  auch gemeinem nutz und friden befurdersam solches hinwider gegen den stenden freundtlich in gnaden und allem guetten zuerkennen daß wollen  ir Mt  yederzeit ohnvergessen sein 
         Proposition  Hieruff wardt die  proposition  durch  Lic Andream Erstenberger  ksl Mt secretarien offentlich verlesen 
         Nach verlesener  proposition  haben sich die churfürstliche räthe zusammen verfügt einer antwortt sich verglichen und volgents mitt dem fürstenrath und den stetten conferirt und beschlossen nachvolgender massen  ir Mt  zu beantwortten  Der stendt antwort durch den  maintzischen dhomprobst  geschehen 
         Der herr  meintzisch dhomprobst  zeigt  ir Mt  ahn eß hetten die anwesende stende und gesanten in aller underthenigkeit angehörtt waß  ir Mt  bewegett diesen Reichs tag  anhero  außzuschreiben wie solches daß keiserlich beschehen  auschreiben  und yetz verlesene  proposition  mitt sich bringt Thetten sich  erstlich die stende der vetterlichen getrewen sorgfeltigkeit fur daß Reich in aller underthenigkeit bedanckhen und were  irer Mt  eingewendten entschuldigung von wegen deß spaten erscheinens ohnnöttig gewesen sintemal den stenden bewust daß eß  ir Mt  schwer gefallen ein solche weitte rais mitt beladener leibs schwacheit zuvolnfuren zu dem  ir Mt  getrewe sorgfeltigkeit fur daß Reich den stenden wol bekantt Wann dann die verlesene  proposition  ettwaß weittleüffig woltten die stende underthenigst gebetten haben inen dieselbe zum abschreiben mittzutheilen Woltten sie sich darinne ersehen dieselb erwegen und berathschlagen und daruff sich also  zu  verhaltten und gegen  ir Mt  in aller underthenigkeit  zu  ercleren darauß sie zuvernemmen daß ires teils nichts underlassen waß zu befurderung deß Heiligen Reichs nutz und wolfarth immer dinstlich und vorstendig Thun sich hiemit die stendt in irer ksl Mt schutz und schirm bevelhen allerunderthenigst bittendt ir gnedigster keiser und herr wie bißhero sein und zubleiben 
         Replica caesaris  Ksl Mt  replicirt daruff in der person  Die stendt und gesanten hetten auß furgelesener  proposition  vernommen waß die ursachen dieser zusammenkunfft und außgeschriebenen Reichs tags seye Weren die sachen anderst nitt dann in warheitt also geschaffen dann one daß  ir Mt  die stende mitt überfluß ohngern beschweren woltten Einmal sey eß ann dem und nur zuviel an der warheitt daß eß ein solche eüsserste gefahr und gelegenheit yetziger zeit mitt den  ungerischen grenitzen  da vonn den stenden  irer  Mt  nunmehr nitt helff gelaistet werdt daß  ir Mt  dieselbe schwerlich lenger uffhaltten und handthaben könne sonder gemeines  unterlandts  Ungerlandts  alß der vormaur deß Reichs verderben vor augen schwebe Bitte die stendt gantz getreülich sie wollen eß nitt dahin kommen lassen wie der exempeln viel vor augen da man hab helffen können hab man eß uffgeschoben da eß zur nott kommen ehe uff hilff gedacht worden sey eß schon zu spat gewesen Man gedenckh wann daß feuer in deß nachbarn hauß brenn daß eß ime am nechsten und zeitt zu leschen sey  Ir Mt  hetten bißhero ein lange zeitt mitt ohnerschwinglichen costen wie in der  proposition  außgefürtt das ir gethon ja also lang gethon daß eß  ir Mt  nitt mehr thon könnten Dann wann ein bronn stettigs erschöpffet werdt auch ime die wasserflüß und quellen darzu entgehn die den bronnen erhaltten soltten müste notwendig zu letzt mangel ervolgen und daß wasser versiegen Eß müsten gleichwol  ir Mt  gestehn daß deren geliebten vorfahrn löblicher gedechtnuß auch  irer Mt  selbs von dem Reich stattliche hilff widerfahren Aber man befindt im werckh daß mitt solcher einfacher hilff gegen solchen mechtigen feindt nichts außzurichten wa man nitt ainmal dahin verdacht were wie mann sich einer beharrlichen hilff zuvergleichen Dann mann richt mitt solchen einfachen hilffen mehr nitt auß  wa  da  man von solchen mechtigen feindt baldt ablas daß er seine anschleg desto besser darnach zugerichten und  waß  wann  eß  mitt uns auß er seine macht erst gegen uns wendett Biß man wider zur hilff gelang sey der schadt schon geschehen und werden also seine grenitzen ye lenger ye mehr erweittert  irer Mt  aber und also dem Reich geschmelertt Darumb die hohe zeitt vor der thür dißmals  gemeinen vatterlandts  höchste not wol zu gemütt zufüren und zuerwegen wie  ir Mt  die stendt hierüber vätterlich und treülich woltten ersucht haben 
         Waß sonnst in der  proposition  vonn handthabung gemeinen fridens und ruhe im Reich etc und ferner dabey angemeldett Sey nitt one daß guette und hailsame constitutiones im Reich uffgericht Eß seye aber der gröste mangel an der execution und gebürenden kreishilffen und vonn wegen dieses mangels werde die leichtfertigkeit ettlicher so gros daß derselben kein endt maaß oder ziel Dardurch dann andere geringe leichtfertige buben ursach gewinnen in iren durchzügen der gestaltt haußzuhaltten daß eß mehr turckhisch alß christlich Deßwegen mann auch also bey den benachbartten und stenden in verunglimpffung teütschen namens gerathe daß man desselben wenig ehr haben könne Drumb sey eß nitt genug daß mann  alle  nur rathe sonder auch thatte Wann die execution ervolge werde die leichtfertigkeit auch uffhören und sey nitt genug daß daß haubtt darzu thue eß wöll auch den glidern gebürn daß ir im werckh mitt zuverrichten 
         Eß hetten sich auch  ir Mt  endtlich versehen eß soltten  die churfürsten und fürsten in den personen mehrerteils erschienen sein Sie hetten aber der gesanten entschuldigung vonn wegen irer herrn angehörtt teils sich uff leibs schwacheit teils uff beschwerliche durchzüg und andere obligen sich entschuldigett Wollen sich  ir Mt  nachmals versehen nach wichtigkeit fürwesender handlung und gestaltt der zeitt so darzu gehörig in welcher solche furgewendte verhinderungen wol uff ein ortt gesetzt werden mögen eß sollen die chur- und fürsten nachmals wa nitt gar doch mehrerteils erscheinen Dann  ir Mt  hetten genugsam  gehabtt so wol leibs schwacheit alß kriegs wesens halben wie gehörtt sich vor anndern zuentschuldigen Aber  ir Mt  hetten daß alles nitt angesehen sonder inen deß Reichs nutz und wolfartt irem keiserlichen tragenden ambt nach dahin vonn Gott dem allmechtigen  sie  erfordert mehr angelegen sein lassen Daß woltten sie auch  hinfüro  getreülich thon  so lang Gott sein segen und gnadt  darzu verliehe  ir getreülich hinfüro angelegen sein lassen   
         Die  proposition  ist hieruff vonn  Erstenberger  dem  meintzischen cantzler  zum abschreiben zugestelt worden mitt anzeig daß die  ksl Mt  begerten die vorsehung bey den schreibern zethon damitt dieselbe nit an ortt und endt spargirt da eß nit hin gehörtt noch auch sie solche  proposition  yemand anders alß iren herrn zusteltten 
         Daruff ist ein ansags zettel nachfolgenden inhaltts  verfertigt worden  Ansags zettel zu abschreibung ksl  proposition   
         Deß Heiligen Reichs marschalckh  soll den stenden und gesanten ansagen daß ein yeder einen vertrawten beeidigten schreiber mitt fürzeigung deßwegen gebürender urkunth umb ein uhr uff daß  rathauß  zu abschreibung der keiserlichen  proposition  verordnen wölle mitt diesem sondern keiserlichen gehaiß und bevelch demselben bey seinen pflichten uffzulegen solche abgeschriebene keiserliche  proposition  weder gantz noch stückhweis keinem andern alß seinem obern abzuschreiben zuzestellen noch zuvermelden Datum  Regenspurg    25 Junii anno 1576    Meintzische cantzley 
         Extract propositionis  Und seindt diß summarie die hauptpuncten in der  proposition  angeregt 
         1) 
         Erstlich wirdt  erwidert  waß  keiser Ferdinandt  und  ire Mt  mehrmaln sonderlich zu Augspurg und zu Speyr auff gehaltenen reichstägen  vonn wegen der grossen gefahr so dem Heiligen Reich und allen christlichen landen auß deß türckhen grosser gewaltt nun lange jar und zeit zugestanden und noch  Wiewol nun die sachen seithero sich nit gebessert und  ire Mt  deß türckhen ohnbestendigkeit wegen bey dem fridtlichen anstandt (in dem er nitt underlassen da er seine gelegenheitt ersehen seinen fus vorzusetzen) ursach gnug gehabt den weg deß kriegs viel mehr alß deß fridens an die handt zunemmen Dieweil aber der veindt mechtig so der gantzen christenheitt  zu wasser und zu landt zuschaffen gibtt so erfaren so grossen gehorsam und beystandt von andern hatt dagegen aber irer Mt landt und leütt vonn zeitt  könig Ludwigs  niderlag auffs  eüssersest  erschöpffet und ermattet etc so seyen  ir Mt  nottringclich bewegett auch mitt irem grossen nachteil und costen zum fridtlichen anstandt sich einzulassen Hierauff volgett ferner wie der anstandt erlangt ob und waß man sich daruff zuverlassen wie der feindt gleichwol die grennitzheüser  Ploenstein    Tibin    Fanot    Somoßko  etc mitt gewaltt eingenommen darumb auff solches feindts zusag sich niemandt zuverlassen der daß haltten und brechen allein in seinen henden haben will Dann obwol der feindt diß jar selbst nitt herauß ziehen soltte so kommen doch  ir Mt  soviel warnungen zu daß er ein bellerbegen mitt einem ansehenlichen heer herauß schickhen wirdt wie der bellerbegen in  Graecia  albereitt bevelch empfangen auch der  bassa zu Offen  und seine undergebne begen auff die  ungerische grenitzen  heüffig zusammen gezogen mitt geschütz munition und profiandt sich gefaßt gemacht Derhalben erforder die hochste notturfft mitt gemeinem rath und zuthun nitt allein uff den fall eines türckhischen heraußzugs und hauptkriegs sich zur stattlichen und eilenden gegenwehr gefast zumachen sonder auch daß die  hungerische frontier  alß die rechte vormaur mitt mehrer besatzung munition und kriegs notturfft dermassen beharrlich gesterckht daß sie nitt allein gegen den  bassa vonn Ofen  und andern türckhischen anschlegen wol gesichert sonder auch darauß zu fürfallender gelegenheit andere verrichtung zur recuperation der christlichen landen und dem feindt sein gewaltt gebrochen werden möchte  Weil solche bestellung in irer Mt und derselben erschöpfften landen vermögen nitt mehr sein kan so vom  venedischen meer  biß in  Sibenbürgen  über 123 underschiedtliche ortt und heüser mit kriegsvolckh zu roß und fus in die 28000 starckh nun viel jar hero besetzt haben daruff sie nur zur ordenlichen besoldung über 1600000 gülden alle jhar uffwenden müssen die munition und andere extraordinari außgaben zugeschweigen darneben  ire Mt  gnedigst erkennen waß ansehenlicher hilff die stende  ir Mt  hero  gelaistet man hab aber mitt höchstem schaden erfaren daß solche nutzliche hilff allein auß der ursachen daß sie nitt uff ein beharrlich werckh gerichtet wenig  ercl  erkleckhet Darzu allerley umbstendt erregt werden daß der feindt mechtig listig die hilff langsam einbracht teils gar nitt erlegt daß der yetzig  türckhisch soltan  allen kuntschafften nach entschlossen die  grenitzen an Hungern und Östereich  an allen ortten anzugreiffen daher aller überlast zuletzt Östereich und teütscher nation uffwachsen wirdt Derhalben haben  ir Mt  nitt mögen umbgehn solches alles die stendt zuberichten mitt dem gnedigsten vermanen und begern auff die mittel und weg zugedenckhen da der türckh selbst oder ein bellerbege mitt einem mechtigen heer herauß ziehen wirdt wie demselben zeittlich zu wehren und widerstandt zethon mitt erhalttung eines stettigen ansehenlichen kriegs volckhs zu roß und fues Und in dem allem solche maß und mittel furzunemmen daß dieselbe dem werckh dahin sie gerichtet gnugsam und ersprießlich sein mitt angehenckhtem erbietten auch daß irig mitt eüsserstem vermögen dabey zusetzen 
         Bey diesem puncten wirdt auch daß polnisch wesen angehenckht   
         Davon gleichwol im  auschreiben  kein meldung gethon Weil aber dem Reich daran nit wenig gelegen die churfürsten sich auch darin guthertzig bemühett mitt abschickhung irer räthe etc wollen  ire Mt  davon den stenden und abgesanten in kurtzen tagen  schrifftlichen bericht  abgesondertt übergeben lassen damitt die jenigen so villeicht keinen bevelch sich darüber bevelchs zuerholen 
         2) Vonn handthabung gemeinen fridens und dessen execution   
         Deutten  ir Mt  sonderlich darauff daß keiner im Heiligen Reich zuwerben macht haben soll dann mitt irer Mt gnedigstem zulassen und patenten waß auch gegen die verbrecher so im Reich one caution mitt beleidigung etc geworben andere landt durchzogen beschwert etc fürzunemen 
         3) Vonn der justitien am ksl cammergericht   
         Wiewol darvon im  ksl auschreiben  kein meldung beschicht doch dieweil  irer Mt  ettliche bedenckhen vonn beysitzer advocaten  anno 1575  und bey nechster visitation zukommen so die proceß noch mehr befurdern möchten achten sie solches zuerwegen 
         4) Vonn dem müntzedict und dessen handthabung   
         Wirdt in effectu davon proponirt wie  anno 70  zu Speyr auff damals angestelttem reichstag und waß darnach  anno 71  zu Franckhfortt auch tractirt daß doch demselben von vielen nit gevolget zu merckhlichem nachteil deß Heiligen Reichs 
         5) Vonn ergentzung deß Heiligen Reichs matricul exemption und moderation   
         Wie auch  anno 70  zu Speyr und  71  zu Franckhfortt  proponirt waß daselbsten gehandlet verabschiedet waran die verhinderung zu Franckhfortt gestanden item daß dardurch dem Heiligen Reich an seinen hilffen über den drittenteil abgangen 
         6) Vonn recuperirung der st  und landen so dem Reich entzogen   
         Waß  ir Mt  seithero deß speyrischen abschiedts  gehandlet daß der  moscowiter  die lifflendische landt beschwerett aber auff irer Mt sondere abgefertigte gesante sich zu guetter nachbarschafft und freündtschafft erbotten darumb sie uff die ansehenliche schickhung so bewilligt  erwarten Begern  ir Mt  deß oncostens wegen bedenckhen etc 
         7) Vonn der session   
         Daß in ettlichen sachen beschlossen Begern  ir Mt  daß die stende wöllen ettliche auß iren räthen zuordnen so die relationes anhören und ir bedenckhen waß darin zuerkennen  irer Mt  eröffnen wöllen etc 
         Zum beschluß mitt gewonlichem keiserlichem allergnedigstem begern und erbietten 
        