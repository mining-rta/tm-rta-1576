 Martis 25 Septembris  mane 
        
         Consultatio 2 puncti  Maintz  proponendo Demnach nunmehr von den andern der ksl Mt replicirten puncten auch zureden alß stünde von dem 2 propositions puncten ferner zureden von handthabung deß fridens Welche replica  abgelesen 
         Umbfrag 
         Trier  Lassen eß der patenten halben wie  anno 70  statuirt verbleiben die clausul so inn der  replic  begriffen wie daß teutsch kriegsvolckh  Daß sey viel weniger  alß  ins werckh zurichten ergo bey der disposition  anno 70  zulassen Waß aber die kreis verfassung anlangendt in deme werde  ir gnedigster her  ires teils sich wissen zuverhaltten 
         Cöln  Patenten halben wie  anno 70  verordnet Kreis verfassung halben in deme werde sich  ir gnst her  auch zuverhalten wissen 
         Pfaltz  Patenten anlangendt der  ksl Mt  besser erinnerung zethon  Also  patenten halben repetirn ir vorig votum dz man nitt schuldig sey dieselb bey der  ksl Mt  außzubringen  caesarem  darfür zubitten Sey wider die teütsche freyheit Manschafft im Reich zubehaltten Sollen  ir Mt  zuerinnern sein friedt im Reich zuerhaltten dardurch were die manschafft auch erhaltten Kreisverfassung Sey inen nitt zuentgegen daß solches statuirt und verordnet werdt kreis teg darüber zuhalten und da mangel derselb zuverbessern 
         Sachsen  Patenten betreffendt wiß man sich deß beschluß zuerinnern  caesari  clerlicher andeüttung zugeben dz eß  anno 70  die meinung nitt gehabtt  caesarem  zebitten bey voriger verordnung zulassen 
         Brandenburg  Sey beschlossen bey der verordnung  anno 70  zelassen Patenten halben wie  Pfaltz  und  Sachsen   
         Maintz  Patenten halben Sey hievor gnugsam davon geredt seyen auch zufriden eß bey dem context  anno 70  zulassen In dem übrigen vergleichen sie sich 
         Consultatio puncti iustitiae  Wardt ferner  replica in puncto iustitiae  auch vor die handt genommen und abgelesen 
         Umbfrag 
         Trier  Befinden daß eß vast nichts anderst alß waß hievor inn beeden räthen bedacht Da mans zufriden lassens dabey werdt der context deß abschiedts mit sich bringen 
         Cöln  Similiter allein dieweil vonn allerley confusion der cammergerichts personen meldung geschicht abzustellen 
         Pfalz  Dörff keiner ferner schrifft gegen dem  keiser  allein soltt der hievor verglichen memorial  soll  auch zeittlich ans cammergericht gefertigt werden darin solche mengel anzuregen 
         Sachsen  Diese  replic  stimme mitt der  stendt bedenckhen  ein also lassen sie eß dabey 
         Brandenburg  Similiter allein  caesarem  zuerinnern uff künfftiger visitation mengel abzuschaffen 
         Mainz  Dergleichen mengel halben uff künfftiger visitation zuinquirirn und abzuschaffen allein in genere  caesari  ein anttwort zugeben danckhzusagen der vergleichung mit den stenden 
         Consultatio rotweilischen hofgerichts  Ferner wardt die replic uff der kfl räthe bedenckhen deß rotweilischen hoffgerichts halben auch verlesen   
         Umbfrag 
         Trier  Sey hievor ex rationibus fur gut ermessen dz rotweilisch hoffgericht zuhaltten und sey yetzo der stritt der gulden bull halben Aber bey Trier sey eß bißhero also gehaltten worden da ein trierischer underthan gehn  Rotweil  citirt abgeheischen ist worden Und achten onnöttig ferner disputation gegen dem  keiser  zuhaltten dieweil einmal dz rotweilisch höffgericht fur gut ermessen Haltten aber diß für ein mittel wann eins churfursten underthan supplicir umb proceß daß er darin anzeig thue wa er gesessen in welchem ort und under welchem churfürsten dz alß dann uff die supplication geschrieben werdt abgeschlagen Aber der vaganten personen halb hett eß ein ander meinung Da nun einer falsch narirt befunden dz er nemlich ein frembde herrschafft anziehe der were der gebür zustraffen 
         Cöln  Wissen sich der churfürsten abforderung zuerinnern daß eß bißhero also gehaltten So hab dz rotweilisch hoffgericht sein iurisdiction Cöln hab aber versehung gethon da eß zuviel worden daß eß abgeschafft und können einander die  reinische  churfürsten wol helffen wa sie wollen wa einer deß andern underthanen gehn  Rotweil  citirt etc Lassen inen daß  trierisch mittel  nitt mißfallen und waß den Kff nit schaden kan daß möchte man wol umbgehn 
         Pfaltz  Der gülden bull und der Kff privilegien halben kont man diß nitt ersitzen lassen und wer der  ksl Mt  wol ferner bericht gegeben worden und die argumenta abzulainen Doch  caesarem  zuerinnern ob man wol ein ander erclerung von  ir Mt  sich versehen yedoch were der paß im abscheidt  anno 70  ir Mt  zurepetirn und zubitten demselben nachzusetzen  Und da einer supplicir dz er meldung thue wa der beclagt gesessen Da eß nun under eim churfursten dz die proceß abgeschlagen werden oder aber einer in continenti de denegata iustitia beweisen müß sonderlich dieweil die juden solcher proceß sich sehr gebrauchen mitt repetirung waß sie zuvor votirt der botten halben  wie dieselbe gegen dem underthanen exequirn und waß sie für beschwerung dardurch erleiden mussen 
         Sachsen  Hetten sich erclerett dz sie mitt diesem hoffgericht nichts zethon Aber yedoch soviel daß  trierisch vorgeschlagen mittel  anlangett lassen inen nit mißfallen doch cum appendice daß der supplicant caution laiste 
         Brandenburg  Similiter und weß er sich hievor ercleret   
         Maintz  Seyen gehörtt waß irem herren begegnet Und sey Meintz nitt gemeint dz rotweilisch hoffgericht disputirlich zumachen eß sey aber zu Speyr  hievor gerathschlagt referirt und correferirt auch also in abschiedt kommen dz die exempte nitt zucitirn Aber wider solches seyen hernacher citationes außgangen der gülden bullen zuwider so viel eltter alß daß rotweilisch hoffgericht So dien eß auch nergent anders zu alß allein daß remission geltt von dem armen man zuerzwingen dieweil sie wissen daß sie nitt procedirn können Aber seyen zufriden furgeschlagne mittel  caesari  zureferirn 
         Consultatio müntzedict  Ferner wardt  abgelesen  die  ksl  replic  uff daß bedenckhen deß müntzedicts abgelesen 
         Umbfrag 
         Trier  Probation teg zucontinuirn und waß ferner erbotten bey Brabandt  und Schweitz zethon a  caesare  zuacceptiren Östereich anlangendt Fall die  ksl Mt  denselben ettwas zu dessen sie sich nit versehen dann da Östereich felt kon man in alle müntz dermassen greiffen dz eß mehr alß wan man ein grossen zoll bewilligt Können also der meinung nit sein  caesari  heimbzufallen einem zufavorisirn daß daß gantz Reich entgeltten müß Derwegen  caesari  ettwas modeste verstehn zugeben halb batzen und pfennig muntzer einzustellen lassens auch dabey sub poena Dölpel  und andere müntz Seyen auch zufriden dieselb nit auß dem Reich gefürt werden sonder in kreisen zuvermüntzen Stett bedenckhen anlangendt  Seyen nitt entschuldigt waß sie von abgang der permutationen eingewendett und daß sie deß Reichs müntzen in frembde nationen geben und boese wider dagegen ins Reich einfüren Ergo  caesarem  zubitten die stett dahin zuhaltten daß sie dem müntz edict sich gemes verhaltten Cronen und portugaleser belangendt und waß ferner der golttgülden halben angeregt Dieweil  eß  der golttgülden der Kff am Rein müntz lassen sie eß bey derselben pleiben 
         Cöln  Probations tag zucontinuirn und mitt andern zuhandlen dem müntz edict sich gemes zuhaltten sey zuacceptirn 
         Und alß Cöllen in seinem voto vortschreitten wöllen hatt der fürstenrath sich anzeigen lassen daß sie zur relation in puncto der türckhenhilff gefaßt Et conclusum mitt der relation vortzuschreitten 
        
         Erclerung deß fürstenraths in puncto turckenhilff Vergleichen sich mitt dem churfürstenrath  Fürstenrath per  Saltzburg  Ercleren sich in puncto der türckhenhilff uff die gesterig erclerung deß churfürstenraths repetendo Hetten sich hierüber berathschlagt und befunden ob wol die hilff hoch die beschwerden deß Reich gros yedoch dieweil die  ksl Mt  die not angezogen wollen sie sich mitt dem churfürsten rath der 60 und im notfall der 70 monat verglichen haben und solches durch daß mehr Allein bitten sie der anticipation halben der ziel uff  Martini  der stendt zuverschonen sonder ordinarie eß bey zweyen zielen pleiben zulassen  und  dieweil  der weittentsessenen halben eß onmuglich ehe sie heim kommen solche kurtze ziel zuerlegen Doch hetten die stendt deß fürstenraths sich dahin erclerett daß sie in so hoher hilff keinen bevelch  yedoch  so  woltte ein yeder solches an sein herren gelangen lassen one zweiffel sie sich gegen der  ksl Mt  aller gebür ercleren und verhalten werden Inn dem übrigen vergleichen sie sich auch 
         Maintz  nomine churfurstenraths Hetten sich ercleret auß waß ursachen der hohen angezognen nott der churfursten rath bewilligt die 60 und im fall der nott die 70 monat Und dieweil man durchauß einig ausserhalb der anticipation stünde davon ferner zureden 
         Churfurstenrath nach gehabdtem bedacht ercleret sich per  Mainz  ferner Demnach man im hauptwerckh einig alß laß man eß bey solchem puncten alß beschlossen pleiben Anticipation anlangendt deß ziels uff  Martini  were den churfürsten sonderlich den weittentsessenen auch beschwerlich Dieweil aber die nott so hoch angezogen alß were dieser terminus anticipationis uff  Martini  fur gut ermessen damit  caesar  nitt ursach gewinne ferner zuduplicirn und den reichstag mitt beschwerden der stendt uffzuziehen Sonnsten soltt  auch die  ksl Mt  zuerinnern  den abschiedt deß reichstag so nunmehr lang gewehrett zubefurdern Und dieweil man in den ubrigen puncten vast gefaßt im churfürsten rath soltten sie deß fürstenraths auch verfahren etc 
         Furstenrath per  Saltzburg  ercleren sich ferner Demnach der churfürstenrath noch uff der anticipation verharren und ob wol sie die vorsorg tragen daß solches schwerlich ins werckh zurichten und zulaisten yedoch wollen sich dahin erbotten haben all iren müglichen fleiß anzuwenden Da aber bey einem oder dem andern standt solches ohnmuglich fallen woltt daß alßdann keiner gefahrett werdt sonder da er uff  Laetare anno 77  beede ziel erleget daß er also sein sach richtig gemacht haben soll 
         Churfürstenrath per  Maintz  Befinden daß man der anticipation halben auch einig ausserhalb waß ettlich sonderbaren stendt wegen angeregt worden Und dieweil nöttig ein einhellig bedenckhen zureferirn alß werde ein yeclicher standt so der anticipation halben beschwerung haben  könt  der  ksl Mt  selbst  fürzubringen wissen 
         Discessum weil eß spat  morgen  daß concept hora septima abzulesen 
        