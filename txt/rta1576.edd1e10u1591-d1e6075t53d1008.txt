 Montags den 8 Octobris   
        
         Alls die erbarn stett in irer  rathstuben  beysamen gewesen hat sich der  meintzisch cantzler  selbst angezaigt unnd gegen den  cöllnischen abgesandten  unnd  meinen herren  so zu ime hinausgangen vermeldet wie daß der Reichs abschid albereit schon gestellt unnd auf das papier gebracht Dieweil dann solches der  ksl Mt  angezaigt unnd wißlich gemacht  ire ksl Mt  auch zue abhörung desselben ir die zeit und stund umb acht uhr  anheut  gefallen lassen auch ire commißarien herauf zueordnen sich erpotten allso solten die stett auch aus irem mitl zu abhörung berurts abschidts deputirn  Stett zu abhorung  des  Reichs abschids deputirt  Darauf seind von der stett wegen der stett Cölln unnd meine herren regenspurgische abgeordnete deputirt worden Alls aber den cöllnischen abgesandten eben damals andere geschefft furgefallen hat ine der  straßburgisch syndicus  vertretten 
        
         Unnd nachdem die ksl commißarien zur bestimbten stundt erschinen ist der Reichs abschid noch langem abgelesen worden unnd haben der stett deputirte ir seßion auch ire stimm gehabt Unnd dieweil yedesmals wan  unnd so offt ein articul im Reichs abschidt abgelesen ein umbfrag ob der abschidt der consultation unnd beschlus gemeß gestellt beschehen so haben der stett deputirte alle mahl darauf ire underschidliche vota geben gleich wol ire vota vast gleich gewesen das nemblich der abschidt der consultation gemeß etc  Ohn allein unnd alls der articul monetae verlesen haben gleichwol denselben  meine herrn  angenohmen unnd inen gefallen lassen  Straßburg  aber hat sich erclert Dieweil sonnst bei diser abhörung khein rheinlendischer stannd ob wol er schon den abschidt auch in disem puncten fur sein person passiren ließ das er doch der erbarn stett wegen der reinlendischen pannckh hierinn nit willigen khöndte 
        