 Montag den 13 Augusti   
        
         Usschus in puncto monetae  Alls  Saltzburg  im usschus berathschlagung articuli monetae wider proponirt und sonderlich deß  westphalischen crais gravamina  und anders dessen man nit ainig wäre 
         Votiert  Bairn  die  gülchischen gravamina  berueheten uf zwen puncten aber bringe ein grosse weutleuffigkhait mit sich und da der burgundisch crais sich der müntzordnung gemäs verhielte so werde denen gravaminibus geholffen und ob  ir Mt  schon schreiben  so wurdt nichts fruchtbarlichs von wegen der khrieg in Niderlanden  ußgericht werden Redet alßdan von den mitln und sagte dz müntz edict gäbe masß wie ein crais sich gegen dem andern verhalten solle  und da dem nachkhommen wurd so were der sachen schon geholffen 
         Hingegen sagt man wir contrahieren miteinander müessen gelt nemmen wie mans hat nimbt und gibt es soll ein jeder sein war hingeben umb guet gelt oder in dem wert wie sie valuiert Es ist aber die substantz des silbers anzusehen und nit das gewicht dann wo man von dem müntzedict weichen solt so wäre es ein unwiderbringlicher schadt dem Heiligen Röm Reich und ein subtils gifft dem man nit zusehen khan 
         Diejenige so böse müntzen schlagen das ist verpotten Wann ein jeder thun will was im gefelt so ist ein jeder khönig und khaiser in seinem landt Das müntz edict gibt masß und ordnung wie man wider die verbrecher procedieren und handlen soll  Truckhwerckh  betreffendt sei war das die so trückhen ein grossen vortheil vor andern so den hammer brauchen haben und cost dis werckh vil Wann man aber nach dem müntzedict müntzt so hat niemands khain mangl stet einem jeden so mer er müntzen khan bevor und mag sich ein jeder so eines vortheil gebrauchen 
         Saltzburg  Hab zu nechst vermeldt  wann das müntz edict durchus gehalten so wolten  ir f Gn  mit dem müntzen in schrot und khorn dermassen sich ertzaigen das man zufriden soll sein Wann der burgundisch crais vermöcht wurden nach der müntzordnung zu müntzen möcht dem  westphalischen crais und andern mer geholffen werden 
         Müntz truckhern abzustöllen von wegen der müntzfällscher so sich des nachtruckhens in gehaimb gebrauchen Hielt darfür zu abstellung deß falschen müntzens oder nachtruckhens das man es bei dem hammer bleiben ließ 
         Pfaltzgraf Reichardt  Die müntzordnung in würckhliche volfhürung zubringen ist  seinem gn F und herrn  nit zuwider  Bairisch mitl  legt  er ab mit vermeldung das die genachpaurten uff den märckhten contrahieren und gelt einnemmen und geben müessen wie es der orthen geng und geb ist Das man auch alletzeit intrinsecam bonitatem soll ansehen das nemb ine wunder item das die crais fränckhisch bairisch und schwäbisch die halben batzen verwerffen weil ain marckht fein 8 lot helt Richt man den reckhpanckh an so khan mans ziehen 
         Concludit Wann die müntzordnung durchus gehalten wölle  sein gn F und herr  sich auch unverweisenlich zu allen ortten halten 
         Bremen  Befindt us den  gülchischen beschwerdten  das Burgundt das müntz edict nit helt  Bairisch mitl  werde nit wol statt haben  ir Mt  sollen nochmals ersuecht werden bei dem  khönig us Hispanien  anzuhalten und wa von nöten alles ernsts geschriben sich dem müntz edict zu underwerffen 
         Saxen  Er befindt das die consultation uff die  gravamina der gülichischen  dahingesetzt das Burgundt sich der müntzordnung underwerffe  Caesar  scribat dan nit rathsamb das von dises crais wegen die müntzordnung  mitfhalle  Die mitl möchten sein Wa er dem Reich khein gehorsamb laisten wolt soll man ime den vertrag wider ufkhünden  dann er will dem ksl cammergericht auch nit parieren  Sonnst wegen die sechsischen taller 14 loth 4 gran   
         Bamberg  Burgundt hab sich  anno 66  erboten der Reichß müntzordnung zuunderwerffen  Weil er  es aber seider nit gethon so soll er von  ir Mt  de novo ersuecht werden cum comminatione wa er das nit thun wurdt das ime der vertrag wider ufgeschriben werden soll 
         Brandenburg  Wie  Bairn  und  Saxen   
         Wormbs    Dise beschwerdten  möchten ufgehoben werden wann der burgundisch crais zu der reduction gebracht werden möchte Vergleicht sich mit  Sachsen   
         Gülch  repetiert die ubergebene  schrifften und gravamina  erbieten sich Wan Burgundt zu der reduction nit gebracht so protestieren sie das sie der müntzordnung nit nachsetzen khündten Das  sächsisch mitl  mit ufschreibens des vertrags sei durum zu diser zeit dann sie khundten nit anders von wegen der niderlendischen schedlichen khrieg 
         Man soll fürkhommen das das gemüntzt gelt nit in ander sorten geschlagen wie dann im  Niderlandt  uß goldt güldene ducaten geschlagen worden 
         Costnitz  Es entschuldigt sich ein crais uff den andern und erbieten sich wann es ein gemein durchgeends werckh sein werde so will man dem müntz edict nachkhommen Alias protestieren etliche damit khemme man nit zusamen 
         Pommern  prout alii Repetiert der  gülchischen gravamina contra Burgundt  Placet das  ir Mt  ersuecht werde mit dem  khönig uß Ispanien  alles ernsts zuhandlen sich der müntzordnung zuunderwerffen Pommern khöndte ob der müntzordnung nit halten propter vicinos ideo soll man ime vergünstigen gelt einzunemmen und ußzugeben wie der enden gebreuchig absque praeiudicio tamen Sacri Romani Imperii und müntz edict dann sie  nit ins Reich khamen oder eingefhürt wurden 
         Luttich  Mit dem mehrern das das müntz edict gehalten der burgundisch crais ersuecht sich der müntz ordnung zuunderwerffen Wa aber das nit beschehen solte protestiert er von  seines gn F und herrn  wegen dem müntz edict nit nachzekhommen Edictum von dem goldt zu declarieren in reliquis ut  Gülch   
         Wirttemberg  Mit  Bairn  und  Sachsen   
         Hessen  Von der clainen pfennig wegen so in  Hessen  geen soll man ein zeitlang passieren lassen biß  sein herr  in  derselben landten  ein bessere ordnung anrichten khöndte und die pfennig verschieben möge Und die ordnung von wegen der ducaten und goldt müntzens soll man erleutern wie  Luttich  vermeldt Mit dem truckhen  vergleicht er sich mit  Bairn  und  Sachsen  Das man die philipps taller  nimbt und ußgibt macht  dieweil khein andere grobe sorten verhandten 
         Schwäbischer prelaten  und  graven  halber sagt man soll mit der f Dlt  ertzhertzog Ferdinandten  handlen das die schweitzer so wol die f Dlt in  vorlanden  ob der müntzordnung halten sonst khöndten sie im  schwäbischen crais  dem müntz edict nit so strackhs nachfolgen 
         Saltzburg  reassumirt vota das der müntzordnung nachgesetzt und dieselb exequiert werden soll dann auch der burgundisch crais ersuecht werden sich der müntzordnung zuunderwerffen die  ksl Mt  soll das thun item die reckhpanckh anzurichten zu den clainen sorten Die verfhürer der gueten müntz sorten und andere verpotene müntzen einfhürer sollen nidergeworffen gestrafft und was bei inen gefunden confisciert und der articl in der müntzordnung erleuttert erclärt und gebössert werden Dabei ist es also verbliben 
        