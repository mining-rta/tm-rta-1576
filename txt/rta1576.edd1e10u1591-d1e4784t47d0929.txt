 Sambstags den 29 Septembris   
        
         Religionsrat  Seind der stende der augspurgischen confeßion verwandt abgesandte in den  pfaltzgrävischen hoff  zuesamen berueffen unnd alß sy dahin in zimlicher antzal (ausserhalb der kfl sächssischen die sich hievor von disem religion werckh abgesöndert auch der churfürstlich prandenburgischen räthe welches damals aussen bliben) erschinen ist von dem  pfaltzgrävischen vice canntzler  proponirt worden daß sich der stende zweifels ohn in der ksl Mt vernern resolution auf der stende abermals beschehen anbringen nun mehr ersehen  Derowegen hette sy fur gut angesehen dieweil der Reichs tag nun vasst zum ende lauffen wollte die stend zuvor nochmals zusamen zuerfordern unnd davon zu deliberirn unnd zureden waß auf der ksl Mt resolution den stenden zuthuen sein wölle Es sey gleichwol den  hertzog Georgen pfaltzgraven  auch angesagt aber  ire f Gn  hetten sich entschuldigen lassen daß sy obligender  irer aigner geschefft halben nit erschinen Nit weniger weren auch die churfürstlichen brandenburgischen räth hierzue erfordert aber als es inen villeicht zuspat angesagt weren sy schon in kirchen gangen Unnd ist hernach alßbald zu besser anrichtung unnd desto fruchtbarlicher berathschlagung der ksl Mt resolution abgelesen unnd was darauf zuthuen ein umbfrag gehalten Letztlich nach langer deliberation geschlossen worden daß es die stende der augspurgischen confeßion bey diser resolution nit sollen ersitzen lassen unnd darzue stillschweigen damit es nit ansehen gewinnen unnd  ire Mt  erachten möchten das die stende damit wol zufriden unnd also irer Mt resolution stillschweigendt accepirt unnd angenommen hetten sonndern unnd das die stende erstlich der röm ksl Mt argumentum in der resolution diluirn unnd solvirn unnd  irer Mt  andeutten sollen dz die stende den religion friden  nit begerten zuendern oder demselben ettwas zu addirn sonndern daß derselb allein gleichmessig unnd steiff unnd niemandt darwider beschwerdt ebnermassen auch die declaration gehalten unnd dem ksl camergericht insinuirt werde und das derowegen die stend in nichten in ettwas wider irer Mt  möchten  zuthuen nit stehet angemuet oder gesuecht hetten Derowegen sich die stende ungezweiffelt getrössten unnd versehen sollen unnd wöllen dz  ire Mt  sich der stende begern nach allergenedigist resolviert haben sollen Dieweil solches aber nit beschehen so soll  ire ksl Mt  nochmals aller underthenigist gebetten diser sachen einen andern schlag unnd maß zugeben sonsten soll auch  ire ksl Mt  erinnert unnd irem erpieten nach gebetten werden unpartheysche commißarien also unnd dermassen zuverordnen dz das werckh ertzaig unnd außweise ettwas irer Mt erpieten nach im werckh  ervolgt unnd den betrangten geholffen sei 
         Zum andern sintemal ye den stenden von  irer Mt  der publicirung hanndthabung unnd insinuirung weilundt kgl Mt Ferdinand declaration khein willfarung gethon dz doch inmitlst unnd bis auf nechsten deputation tag  ire Mt  ex plenitude potestatis die ordnung unnd anstellung zuthuen auch disem Reichs abschidt einzuverleiben geruchten das niemandt wider den innhalt angeregter declaration beschwerdt gravirt getzwungen unnd getrungen sonder yeder menigclich dabei gelassen werde 
         Letztlich daß auch  irer Mt  andeutung geschehe das die stende dise sachen unnd religions  schrifft  nit pro derelicto gelassen haben oder darfur gehallten unnd geacht werden alls ob die stende an irer Mt resolution zufriden sonder dise sach in suspenso bleiben lassen wolten Doch ist in diser umbfrag  bedacht unnd durch das mehrer beschlossen das bei den churfürstlich sächssischen nochmals angehallten unnd sy ersuecht werden sollen sich disem negotio religionis widerumb zu adjungirn wie nit weniger die churfurstlichen brandenburgischen abgesandten vor uberraichung dises beschluß auch darzue ziechen unnd inen dise berathschlagung unnd beschlus zueröffnen 
         Obwoln nun der  kfl Pfaltz abgesandte  alls proponenten auf abgehörtten der merer stende beschlus vermeldet dz sy gleichwol ires thails die conditionem  zubeharren bevelch  in berathschlagung  dz ir gnedigster churfürst unnd herr dises fur den einigisten weg unnd mitl ettwas diß negotii halben bei  irer Mt  zuerhalten unnd zuerlangenn wussten unnd erachteten yedoch so hetten sy wie sie ires thails vermainten  iro ksl Mt  verner diß werckhs halben  zuersuechen sein auf daß papier gebracht unnd in solchen concept gleichwol die conditionem nit gar umbgangen noch gar darauf getrungen sonder  sich entlich dahin erclert das sy dise irer ksl Mt resolution an ire herrn unnd obern gelangen lassen unnd bringen wollten die wurden nun der gebur nach darauf zubedacht sein muessen 
         Darauf ist nun das concept verlesen  unnd nach abhörung desselben von den  pfaltzgrävischen churfurstlichen abgesandten  weiter furbracht dz sy ires theils nit zu rathen wissen erstlich daß die churfürstlich sächssischen abgesandten weiter zu disem geschefft zuerfordern zum andern das dise sach auf nechsten deputation tag zuverschieben unnd zum dritten auch das  irer Mt  commißarien zuverordnen zubitten in betrachtung das doch dises alles vergeben sein soll unnd wurde 
         Aber unnd alls durch das mehrer fur das  rathsambist gehallten die sächssischen nochmals zuersuechen ittem unnd das do dise sach ye alhie nit zur erörtterung zubringen dieselb auf nechsten  deputation  verschoben und also in suspenso gelassen ittem umb 6 unpartheyische commißarios zu abhelffung der betrangten beschwerdten gebetten werden soll so ist es dabei endtlich bliben in betrachtung unnd erwegung do die verschiebung zur deputation item bittung der commißarien underlassen unnd verbleiben soll dieweil aber chur- unnd fürsten unnd andere Reichs stend noch wol in etlichen jaren nit widerumb zuesamen khomen möchten dz under dessen die betrangnus beschwerung und verfolgung der armen leuth immer weren ye lenger ye grösser werden sy aber niergendts kein hilff haben sonder allenthalben verlassen sein wurden 
         Uff dises haben sich die kfl  an  Pfaltz abgesandt  erbotten daß concept wie oben beschlossen darauf zurichten unnd zuverbessern und alßdann hievor angezognem concept auch etliche beschwerdten deß camergerichts halben das nemblichen ein umbwechsslung mit dem camerrichter  praesidenten canntzlei personen unnd andern  dz ist  dz auch der augspurgischen confeßion verwandte zu solchen ambtern getzogen unnd gebraucht werden sollen    anghen  So ist verlassen dz solche gravamina und supplication in ein sonderbare schrifft gebracht und  irer Mt  uberraicht werden soll 
         Sambstags den 29 Septembris   
        
         Ist umb 4 uhr nach mittag in punctis der türckhenhilff den lanndtfriden die justitien  dann auch die irrung  zwischem  dem  bischof zu Wurtzburg  und dem  abbt zue Fulda  etc  deßgleichen den neuen ritterorden betreffendt  der stende guetachten unnd verner bedenckhen wie sie jungsthin den tag diß referirt und abgelesen worden der ksl Mt  geheimbten  räthen von  den  deputirten ausschuß referirt unnd schrifftlich ubergeben worden 
        