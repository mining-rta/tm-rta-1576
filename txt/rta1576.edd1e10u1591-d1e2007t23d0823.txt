 Donderstags  den 23 Augusti   
        
         Reichs rath  Ist zue morgens umb siben uhrn inn den gemeinen Reichs rath angesagt unnd alß die erbarn stett in irer  stuben  zusamen khomen durch die von  Regenspurg  proponirt worden Sie weren inn erfarung kommen dz die im chur- unnd fürsten rath in puncto iustitiae von vilen andern puncten dan die erbarn stett beratschlagt bedacht unnd beschlossen hetten Derowegen hette man zue bedenckhen do man also praecise zue anhörung der  höhern stend bedenckhen solte hinab erfordert werden do die höhern stend ir bedenckhen referirt die erbarn stett ir bedenckhen auch also bald ablesen oder do es irem bedenckhen zuwider lief einen bedacht begeren soltenn Unnd dieweil man auß der registratur wie es auf vilen Reichs tägen uf solch fürgefallen dubium gehalten worden etliche actus poßeßorios befunden do von den höhern stenden inn gethoner relation etwas fürgebracht so den erbarn stetten bedenckhlich unnd ferrer beratschlagung vonnöten gewesen die erbarn stätt einen bedacht genommen inn  irer ratstuben  solliches berathschlaget und wan sie mit irem bedenckhen fertig worden allererst den höhern stenden referirt haben welches inen auch guetwillig von den höhern stenden allezeit vergunt unnd zuegelassen worden 
         Damit dann nun die erbarn stett von irer gerechtigkhait solches ires alten herkommens nit gebracht sondern in poßeßione bleiben mechten so ist fur rathsam angesehen unnd bedacht worden wan uf beschehene relation der höhern stend die erbarn stett befunden dz sie  praesertim in puncto iustitiae von andern mehr puncten tractirt unnd beschlossen welches also innzueghen  den erbarn stetten bedenckhlich unnd beschwerlich fallen wolte dz sie als dann ein genommen bedacht begeren und von solchen puncten darvon sie nichts gewüst inn  irer rathstuben  weiter darvon deliberiren solten 
         Unnder dessen der  meintzisch canntzler  in den statt rath kommen unnd angetzeigt dz sie auf dißmahl abgehn möchten unnd umb zwey uhrn nach mittag heroben auf dem rathauß wider erscheinen solten 
         A meridie 
        
         Reichsrat  Seind die erbarn stett  hinab  inn den Reichs rath erfordert unnd durch den  meintzischen canntzler  fürgebracht worden Edle hochgelerte erbare unnd weise der erbarn frey- unnd Reich stett abgeordnete gesandten Was chur- und fürsten uf den dritten puncten der  ksl proposition  inn beratschlagung gezogen einander referirt und correferirt  Iustitia  auch eines einhelligen bedenckhens endtlich verglichen dz hat er der  meintzisch canntzler  also bald mündtlich referirt unnd angetzeigt  Fol 203    Darauf dan die stätt ir bedenckhen also bald damit die höhern stend mit der leng beschwerlich nit aufgehalten durch  herrn doctor Buechlmair  regenspurgischen advocaten inn schrifften verlesen lassen wie folio 199 zuerkennen gibt  Und dieweil sie in der höhern stend bedenckhen nichts beschwerlichs noch inen praejudicirlichs gefunden haben sie denselben beyfall gethon und inen der höhern stend bedenkchen welches was ausfüerlicher berathschlagt worden auch gelieben unnd gefallen lassen  Muntz  Zum andern hat auch der  meintzisch canntzler  was sich chur- unnd fürsten auf den vierten puncten der müntz halber verglichen  Fol 213    mündtlich referirt Darauf der erbarn stett ir bedenckhen dises puncten halber inn schrifften verfasst  Fol 199    abgelesen unnd ferrer darauf durch  doctor Buechlmair  furgebracht worden dz nemlichen chur- und fürstliche unnd anderer stend abges  etz  and  te auß der stett verlessener  relation vernommen dz dises puncten halben zwischen den erbarn stetten zwispalt eingefallen Unnd erclerten sich die stett der reinlendischen panckh do sonderlich mit Burgund Lottringen Schweitz und Franckhreich kein durchgehende gleicheit soll getroffen werden dz inen als dan sich solcher Reichs ordnung unnd müntz edicten gemeß zuverhalten ohnmüglich   
         Darauf der  meintzisch canntzler  angezeigt es hetten der chur- unnd fürsten auch anderer stend abgesandte räth unnd pottschafften der stett bedenckhen angehört unnd vernommen Obwol nit ohne daß dises punctens halber allerhannd gravamina fürkommen unnd auch andere stend so außlendischen potentaten benachbaurt grossen schaden solcher müntz edicten halber empfangen unnd erlitten dieweil aber dises werckh zuvor auf vilen Reichs tägen bedacht unnd beschlossen worden unnd was also einmal beschehen sich nit wider endern wolte lassen also solten  sich die erbarn stett mit den höhern stenden dises puncten halber vergleichen 
         Darauf die stett der schwebischen banckh replicando fürgebracht dz sie bey den dreyen creysen alß fränckhischen schwebischen unnd bairischen gedechten zuverharren unnd sich derowegen dises puncten halber mit den höhern stenden durchaus verglichen haben wolten Was aber die stett der reinischen panckh belangen thete wurden sie sich selbs zuercleren wissen 
         Uff solches der  stattschreiber von Straspurg  inn namen aller stett auf der reinischen panckh angezeigt dz ire herrn unnd obern bis anhero durch die tegliche erfarung im werckh gespürt unnd befunden wie unmüglich den stetten der reinischen panckh sey so lang die ungleicheit bey den benachbaurten nit abgestelt werde über solchen müntz edicten zuehalten Nichts destoweniger aber hetten sie sich dessen  zuvor erbotten weren auch disen nochmals urpüttig do die ungleicheit der müntzen bey iren benachbaurten abgestelt unnd mit den selben müglicheit getroffen dz sie auch ire müntzen nach den müntz edicten regulirten so wolten sie auch gleich andern stenden uber solchen müntz edicten halten des verhoffens man wurde ire herrn unnd obern zue unvermüglichen dingen nicht tringen 
         Fol 213    Nach disem alls den höhern stend bedenckhen dises puncten halber auch auf dz papür gebracht unnd durch den  meintzischen canntzler  verlesen unnd die stett der schwebischen panckh mit den höhern stenden durchaus verglichen unnd inen gefallen lassen aber die stett der rheinlendischen banckh fürgebracht dz sie das ab  ge  lesen concept also verbleiben liessen und wo mit den benachbaurten alls Schweitz Lottringen Franckhreich unnd  Burgunnd die ungleicheit abgestellt unnd mit inen dahin gehandlet wurde dz sy solche müntz edicta und ordnungen auch anstelleten wolten sy darob ires thails auch halten Ausserhalb dessen hetten sy bevelch sich dessen offentlich zu protestieren dz iren herrn unnd obern sonnst darüber zuhalten unmöglich sein wurde mit bitt solche ir gethone protestation dem prothocollo einzuverleiben 
         Zum dritten hat auch der  meintzisch canntzler  waß sich chur- fürsten und anderer stend pottschafften rath unnd gesandten uff den fünfften puncten ergentzung der Reichs matricul exemption unnd moderation sachen miteinander verglichen  Fol 225  muntlich referirt Darauf der stett schrifftlich bedenckhen  Fol 199    auch verlesen unnd nachvolgendts dieweil der  meintzisch canntzler  der höhern stend bedenckhen albereit uf dz papür gebracht abgelesen unnd alß die höhern stend sich darauf erclert dz es der berathschlagung gemes gestelt  die erbarn stett inen solches auch gelieben und gefallen lassen unnd dieweil die höhern stend solchen puncten ausfürlicher bedacht sich mit denselben hierinn vergleichen 
         Ferner unnd zum viertten ist durch den  meintzischen canntzler  proponirt worden Nachdem die  ksl Mt  ire  replic auf der stende bedenckhen bey dem sibenden puncten den stritt der stim und seßion belangendt  den stenden überantwortt unnd die sachen darauf beruerte dz dieselbig unangesehen ires bedenckhens zu den beschlossenen sachen irer ksl Mt commißarien aus irem mittel zuordnen solten allso hetten sich die chur- und fürstliche auch andere stend abgesandte räth unnd pottschafften dahin verglichen dieweil diser stritt sich mehrteils zwischen den höhern befreundte stenden verhielten dz inen demnach ganntz bedenckhlich fallen wolte  irer ksl Mt  jemand aus den stenden darzue  furzuschlagen sonndern wöllen  irer ksl Mt  wen sy aus den stenden darzue ziechen unnd erfordern wollten heimstellen 
         Uff welches sich die stett erclert dz sy dises puncten halben indifferentes unnd der meinung gewesen seyen inn disem fahll uff die höhere stend zusehen wie sie sich den hiemit denselbigen verglichen haben wolten Daruf dan dz concept dises puncten halben welches schon albereit uff das papür gebracht gewesen  Fol 251  durch den  meintzischen canntzler  abgelesen und von allen stenden approbirt worden 
         Letztlich ist auch ein  interceßion schrifft so der statt Lübeckh von allen stenden deß Reichs an die  künigclich Würde auß Schweden  unnd  Denmarckh  auch an den  churfürsten von  Sahssen  mitgethailt durch den  meintzischen canntzler  abgeleßen und nachvolgendts uff beschehene umbfrag von allen stenden ratificiert wordenn  ratificirt wordenn   
        