 Sontags den 9 Septembris   
        
         Religion  Nachdem nun die stende der augspurgischen confeßion bey dem  Trautsam  auf  heut sontags den 9 Septembris  umb 2 uhr audientz erlangt unnd sy fur ine khommen hat der  churfürstlich pfaltzgrävisch vice cantzler  furgebracht es werden sich  ire Gnaden  sonder zweifels zuberichten wissen  wessen sich die  röm ksl Mt unnser allergenedigister H  auf der stende der augspurgischen confeßion beschehen aller underthenigisten anbringen resolvirt  unnd den stenden darumb zuegelassen sich darinn zuersehen unnd darauf zuebedenckhen Allso hetten sy solche resolution gegen instructionibus gehalten und  befendten  dz die sachen mit solcher resolution  im wenigisten nit geholffen Dieweil aber an diser sachen nit allein den stenden der augspurgischen confeßion sonnder dem gantzen Heyligen Römischen Reich merckhlich vil gelegen unerwogen auch inen unverborgen dz  höchstgedachte röm ksl Mt  mit vilen andern geschefften beladen so hetten sy doch fur ein höchste notturfft auch deßhalb von iren genedigisten gnedigen herren unnd obern verner bevelch empfangen bey  irer röm ksl Mt  ferner anzuehalten Wie sie dann darauf ir vernere notturfft inn schrifften verfasst unnd hiemit iren Gnaden ubergeben theten  des verhoffens  höchstgedachte röm ksl Mt  wurde dise sachen verner zugemuet ziehen erwegen unnd bedenckhen dz sy nit zuverschlagen sonder es dahin richten damit gleiche handthabung des religion fridens angestelt unnd der religion frid erhallten werde Und petten entlich  hierauf dz  ire Gn  dise schrifft hochstgedachter  röm ksl Mt  anbringen unnd  irer Mt  uberraichen wollten auch daran sein und befurdern helffen damit diser sachen ire geburliche endtschafft geben werde das geraicht nun zu der ehr Gottes unnd wurden es ire genedigiste unnd gnedige herrn und obern umb  ire Gnaden  widerumb zubeschulden nit underlassen 
         Verner wer auch bei höchstgedachter  röm ksl Mt  durch die stende der augspurgischen confeßion fur meine herren alhie zu Regenspurg wegen einraumung zweyer kirchen intercedirt worden  Unnd dieweil dan nit allein gemeiner statt Regenspurg alhie sonder auch dem ganntzen Romischen Reich daran gelegen  zu  bedenckhung dz die stende der augspurgischen confeßion zimlich vil unnd do alhie Reichs- oder andere tag gehalten werden dieselben in diser kirchen nit einkommen könden allso wolten sy  ir Gn  auch gebetten haben bei  mehr gedachter  röm ksl Mt  umb resolution anzumahnen 
         Darauf hat  herr Trausam  geantwort er wolte gleichwol nichts liebers sehen dann dz die stende der augspurgischen confeßion der  röm ksl Mt  dise ire verrere anmanung selbst ubergeben mögen Dieweil es aber ye diser zeit wegen irer Mt leibs schwachheit (wiewol es sich Gott lob nun mehr mit derselben zur besserung dermassen anließ dz verhoffentlich  ire ksl Mt  in wenig tagen sich widerumb aufrichten wurden  ye nit sein khöndte unnd damit hierinn nichts versaumbt wurde so wolte er  höchstgedachter röm ksl Mt  der stende vernere anmanung schrifft mit aller ehister gelegenheit praesentirn die wurden sich darauf weiter zu resolvieren wüssen 
         So  hetten sich auch der interceßion wegen meiner herren deren von Regenspurg zuerinnern  wolte auch nit underlassen dise der stende abermal beschehene anmanung  irer ksl Mt  zuvermelden 
        