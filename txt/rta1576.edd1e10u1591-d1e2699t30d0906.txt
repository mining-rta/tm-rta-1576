 Donderstags  den 6 Septembris   
        
         Ist zu morgens umb siben uhrn inn den gemeinen Reichs rath angesagt Unnd alls die erbarn frey- unnd Reichs stett zuvor inn irer  stuben  zusamen khomen unnd durch der  statt Colln gesandten  angezeigt worden dz der  meintzisch canntzler  ein supplication an die stende des Reichs der gesandten aus Steur Kärnten und Crain inen ubergeben  mit bitt dieselben den stetten fürzubringen Unnd dieweil man uff beschehene verlesung vernommen dz es ein werckh dem ersten puncten contributionis anhengig ist die berathschlagung solcher supplication biß man von dem ersten puncten reden wurde eingestelt worden 
         Unnd demnach man von den  herren von Straßburg  bericht worden dz inen  ir  vertrauligkheit angezaigt worden dz sich die höhere stende aus allerhanndt furgefallenen bedenckhlichen ursachen dahin verglichen daß sy des pollnischen werckhs halber warumb die  ksl Mt  sich desselben mit gewallt nit annemen soll damit es in der geheim unnd still bleiben unnd den außlendischen potentaten nit geoffenbart möchte werden ir der chur- unnd fürsten bedenkchen allein mundtlich zu referieren Darauf dann die erbarn stett auch uberkomen do die höhere stend solch ir bedenckhen nicht schrifftlich referieren werden dz man sich als dann simpliciter mit denselben auch vergleichen unnd hierinnen inen beyfall thuen sollte 
         Augspurgische burger contra  bischof zu Luca    Es haben auch der  statt Augspurg gesandte  inn disem stett rath ein supplication etlicher burger von Augspurg ubergeben  darinnen  sy sich beschweren irer hanndtierungen und kauffmanschafft so sy inn  Italiam  treiben dz sy oder ire diener so der augspurgischen confeßion verwant nit mehr zu  Luca  in  Italia  wöllen gelitten werden 
         Uff welche verleßne supplication bedacht unnd fur rathsam angesehen worden dz dise beschwerdten die erbarn stett neben einer interceßion schrifft an die  ksl Mt  unnd die höhere stend gelangen lassen unnd dahin richten sollen dz die  ksl Mt  unnd die hohere stende dem babstlichen legato allhie  cardinali  Macono  umb abstellung diser newerung verschafft hetten unnd darneben bedacht do solch werckh hinfuran continuirt und nit wider abgeschafft sollte werden dz man gleicher gestallt ein solches gegen den italieneren so sich uberal inn den gewerbs- unnd hanndels stetten eingetrungen furnemen unnd dieselben wider ausschaffen solte 
        
         Reichs rat  Uff solches ist der  Reichs marschalckh  vor der stett rath selbs personlich erschinen und sy hinab in den Reichs rath zuerscheinen erfordert Allß sy nun  hinab  khommen ist durch den  meintzischen canntzler  ungeverlich angezeigt worden Deß Heyligen Römischen Reichs erbare frey- unnd Reich stett edle hochgelerte ersame unnd weyse gunstige herren unnd guette freundt Was die  ksl Mt  den stenden des Reichs vonwegen des pollnischen werckhs proponiren lassen dz alles hetten die chur- unnd fürstliche räth seine gnedige unnd gonstige herren notturfftigclich erwogen bedacht unnd berathschlaget unnd befunden anfengkhlichs aus  irer ksl Mt  ubergebenen bericht  dz sich  ire ksl Mt  nit ohne sondere hohe ursachen damit sollich königreich Polln bey der alten confederation verstandt unnd vertrauligkheit bey dem Heyligen Römischen Reich bleiben  möchte angenommen hette Also hetten die stende vernunfftigclichen bedacht dz sich  ire ksl Mt  auch mit der that solchs königreichs Polln anzunemen wol befuegt weren Dieweil aber entgegen auch die ungelegenheit deß Heyligen Römischen Reichs unnd wie es diser zeit mit demselben beschaffen hetten sich chur- unnd fürstliche gesandten eines bedenckhens dahin verglichen  irer ksl Mt  sich der cron Polln mit der that anzunemen zuwiderrathen sonder villeicht  ire ksl Mt  aller underthenigist dahin zuweisen dz  ire ksl Mt  uff mittel unnd weg bedacht wie sich etwan außlendische potentaten inn solche sach schlugen den  Battori  unnd alle stende der cron Polln alle gelegenheit berichten unnd zu beeden theiln die sachen dahin richten unnd bringen möchten damit es bey allter vertraulicher correspondentz  verbleiben unnd guter frid und einigkhait im Heyligen Römischen Reich teutscher nation gepflantzt unnd erhallten werden möchte auch uff sein deß  Battori  absterben unnd ohne hinderlassung einicher manlichen leibs erben solche cron Polln uff die  ksl Mt  oder dero geliebten sun einen widerkommen unnd devotiert werden möcht des verhoffens die  ksl Mt  wurden solch der stende bedenckhen  gleichwol der  ksl Mt  inn schrifften nit ubergeben sonndern allein mundtlich relations weis angedeutet werden sollte   
         Uff solches die erbarn frey- unnd Reich stett auch referiert dz sy ir ksl Mt allergenedigist begeren dises punctens halber auch inn berathschlagung gezogen hetten Dieweil es nun der chur- und fürsten bedenckhen durch aus gemeß gestellt wollten sy sich dises punctens halber mit inen verglichen haben   
         Uff solches alles der  meintzisch canntzler  die chur- unnd furstliche gesandten darauf ad partem gefragt hat er replicando furgebracht Dieweil sich die stett mit den höhern stenden dises punctens halber verainigten unnd verglichen so liessen es der chur- unnd fürsten gesandten darbey auch bleiben unnd sollte solches der  ksl Mt  mit allen ehisten referirt werden 
         Zum andern hat der  meintzisch cantzler  auch ferner fürgebracht Nachdem die  ksl Mt  den stenden sowol die  replic auf den andern puncten deß lanndfridens  alls auch uff den  6 puncten der moscuitrischen legaten  halber ubergeben unnd zustellen lassen so hetten sich auch die chur- unnd fürstliche gesandten eines ferrnern bedenckhens unnd duplic uber solche puncten verglichen Wie dann darauf der  meintzisch canntzler  die duplic uber den andern puncten mundtlich referiert und die  stett darauf auch anzaigen lassen dz sy ebner massen dises punctens halber einig unnd dz sy es bey iren vorigen bedenckhen dises punctens halber nochmals verbleiben liessen und daran nichts zuverbessern wussten Allein erachteten do dise ding dahin gericht wurden do dz mißvertrauen zwischen den stenden uffgehoben unnd dem religion friden ein richtiger unnd gleichmessiger verstand gemacht dz dardurch dem lanndfriden nit wenig geholffen sein wurde unnd sich allso auch hiemit dises punctens halber mit den höhern stenden vergleichen thetten 
         Uff solches hat der  meintzisch canntzler  allso baldt auch darauf der höhern stend duplic auf der ksl Mt replic deß 6 punctens referiert Auch alls uf beschehene relation sich die erbarn frey- unnd Reich stett mit solcher duplic auch allerdings verglichen hat der  meintzisch canntzler  solche beede duplicas deß  andern unnd sechsten punctens welche er zu befurderung (wie er vermelt) uff dz papier gebracht unnd hieneben fol 194 et 245 bezaichnet  zufinden sein neben etlichen von den  bischoffen Thul  unnd  Bisenntz  ubergebenen supplicationen umb moderation irer Reichs anlagen  verlesen Unnd haben uff beschehene frag inen die chur- unnd fürsten auch die erbarn frey- unnd Reich stett solche concepta gelieben unnd gefallen lassen 
         Letztlich hat der  meintzisch canntzler  den stenden auch furgebracht  Fulda contra Wurtzburg  Demnach die  ksl Mt  etliche vil acta und schrifften den  abbt zu Fulda  auch capittel unnd ritterschafft daselbsten wider den  bischof von Wurtzburg  belangendt in die meintzische canntzlei uberantwurtten  und darauf begeren hette lassen solche acta gemeinen stenden abzulesen Dieweil dan die chur- unnd fürsten gesandten fur ein  notturfft erachteten der ksl Mt begern nach dises werckh zubefurdern allso solte mit verlesung solcher acten ein anfang gemacht werden 
         Darauf dann zu volkhommenen Reichs rath solche schrifften nacheinander verlesen so weit man desselbigen tags khommen mögen unnd demnach die zeit herumb gewesen durch den  meintzischen canntzler  angezeigt worden dz man mit verlesung diser sachen acten  morgingen tags  umb siben uhrn volfahren werde 
         Bey verlesung solcher acten auch zu andern nachvolgenden Reichs rath haben die erbarn frey- und Reich stett ire sessiones uff der rechten seitten hindter des  meintzischen canntzlers  unnd anderer kfl secretarien tisch  ire sessiones  so wol als andere chur- und fürstliche räth unnd gesandten so uff der linckhen  seitten gesessen  ire sessiones  gehabt Welches inen sine omni contra  di  ctione von den höhern stenden allso guetwillig gestattet unnd zuegelassen worden 
        