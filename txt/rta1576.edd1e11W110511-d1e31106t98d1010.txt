 10 Octobris  ante meridiem 
        
         Inn gemeinem deß churfursten- fürsten- und stettraths ward die  credentz schrifft deß  printzen von Uranien  eröffnett und verlesen deßgleichen daß concept deß nebenabschiedts in puncto der 1000 fl straff item legationscosten   
         Die  steirische gesanten  erscheinen in gemeinem rath  Dancksagung der steyrischen gesanten  Vermelden nach dem nunmehr dieser reichstag zu endt sich genehert und weil dann die stendt ein ansehenliche beharrliche hilff bewilligt auch uff ir flehlich anlangen dannocht auch bedacht worden und die  ksl Mt  zufriden gewesen solchs auch in abschiedt einzuverleiben verhoffen wie solches gemeinett die außteilung ervolgen soll Thun sich derwegen solcher mittleidenlichen helff der gebür bedanckhen sollen die stendt erfaren  dz  solch an kein ohndanckhbar ortt angelegett sein soll Wollen solches ohngespart leibs und gutts umb die stendt verdienen mitt übergebung eines  danckhschreibens  so abgelesen worden   
         Maintzischer cantzler  referirt ferner dem fürsten- und stettrath doch sine praeiuditio  Relatio  Pfgf Georg Hansen  admiral werck belangendt  waß beschlossen uff  pfaltzgraff Georg Hansen  anhaltten deß admiralwerckhs halben   
         Furstenrath Hetten sich erinnert waß hievor  anno 70  und  71  deßwegen fürgeloffen  Und dieweil sie befunden dz auß erheblichen ursachen diß werckh nit vortzusetzen sonder einzustellen alß wöll daruff der  ksl Mt  ein bedenckhen zueröffnen sein bey dem bedenckhen  anno 70  und  71  zulassen 
         Stettrath Befinden dieweil man einig sich nit abzusondern 
         Wardt daruff daß  concept  abgelesen 
         Churfürstenrath Lassen eß bey den verlesnen gesterigen und heuttigen abgelesnen concepten pleiben Und waß deß  printzischen gesanten  werbung  halben anlangt da sie abgeschrieben soltt zu ferner consultation gezogen werden 
         Ita concludit fürsten- und stettrath 
         A meridie 
        
         Beschwerung der würtzburgischen von wegen des tituls  hertzog in Francken  im  abschiedt  nitt einverleibt  Seindt  Julius von Tüngen  und der  würtzburgisch secretari Hieronimus Hagen  bey den  meintzischen  erschienen mit anzeig daß sie im ablesen der stende im fürstenrath so dem  abschiedt  anzuhenckhen befunden daß da Würtzburg stehett  hertzog zu Franckhen  außgelassen seye Bitten dieweil eß  anno 70  zu Speyr und  anno 71  zu Franckhfort beygesetzt seye dißmals auch hinzu zusetzen 
         Wardt inen daruff vermeldet daß mann in diesem fall dem altten herkommen nachgesehen und befunden daß in allen Reichs abschieden yederzeit eß sey Würtzburg personlich uff den reichstägen gewesen oder nitt alleinig gesetzt worden  bischoff zu Würtzburg  etc Wann dann der  secretarius yetzmals zugegen Peter Kraich  vonn Meintz bevelich in allem deß altten herkommens  wie billich zuverhaltten alß hette er dem altten gewonlichen stylo nachgesetzt Und ob wol wider solch altt herkommen ettwa  anno 70  und  71  mögt gesetzt worden sein  hertzog in Franckhen  sey eß doch per errorem geschehen welches dem altten herkommen nitt praejudiciren mögen mitt bitt die meintzische hieruff fur entschuldigt zunemmen seyen gar nitt gemeint Würtzburg in ichtwaß so nit herbracht sie zubeschweren 
         Würtzburgische erclereten sich daruff daß  Würtzburg  were vonn der  ksl Mt  mitt dem hertzogthumb in Franckhen belehnett welche belehnung auch  anno 66  durch den  churfürsten zu Meintz  selbst underschrieben worden Daruff ohnzweiffelich ervolgett daß die subscription  anno 70  und  71  zu Franckhforth geschehen Bitten  irem herrn  seinen gebürenden titul nitt zuschmelern denen sie vom  keiser  und dem Reich zu lehen trügen dann one das und da eß nitt geschehen soltte woltten sie hiemitt offentlich bedingt und bezeügt haben daß ir herr nitt  woltte  ann diesen  abschiedt  verbunden sein 
         Maintzische  Priora lassen diese bedingung uff ir selbst und deren wertt beruhen 
         Arrenberg  Urkundt  Pflichtlaistung der arrenbergischen anweldt  Eodem a meridie ist  Dr Hieronimus Nadler  furstlicher bairischer rath sambt deß  abts zu St Heimeran secretari in Regenspurg Martin Heimel  in der  meintzischen herberg  erschienen dem  herrn marschalckh Philipsen vonn Bickhen  in beysein deß  meintzischen cantzlers Dr Christoffen Fabri  und  Christoffen vonn Groenrodts  dhombherrns zu Meintz  angelobdt uff  supplicirn  Margarethen gefürstin greffin zu Arrenberg  und daruff  gemeiner stendt ervolgt decret  alles daß  nach zuvor übergebnem  gewaltt  alles daß jenig zulaisten waß solch decret vermag und ir ufferlegt worden ist  Wie dann albereit zuvor ir elttister sohn  uff solch erbietten und ergangen decret session inn dem fürstenrath under Vauldemont erlangtt und  nechstgemeltter heimeranischer secretari  iret wegen eingenommen Drüber ein urkunth auß der meintzischen cantzley inen übergeben worden  Urkunt beschehener pflichtlaistung     
        