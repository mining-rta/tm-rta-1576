 Donnerstag den 16 Augusti   
        
         Hatt der außschuß dem fursten rath vom funfften puncten der  ksl proposition  referiret unnd darbey angetzeigtt das derselben uf 2 puncten  berauhete  Erstlich sovil die  exememption  sachen so wol die aus zihende alß auch die aus getzogene stende anlangt und zum andern die moderation betreffendt 
         Sovil die exemption sachen anlangtt die sollten beim chammer  gerichte gelaßenn unnd doselb stett erörtertt werden unnd das auch dem fiscal in diesem abschiede uf zuerlegen das es nicht allein wider die eximirenden und exempten sondern auch wider die so nicht erlegen mit ernste procediren solle Unnd dieweil gleichwoll auch der proceß des fiscalß nicht so gar volkhommen unnd richtig von stedt angehett das derowegenn der in  anno 48  ufgerichte abschiedt in etzlichen §§ zuverbeßern welches aber itzo nicht geschehen konte das derowegen solchs zue kunfftiger visitation zuverschauben unnd das alßden die visitatores mit sampt den assessorn des chammergerichts unnd den ksl commissariis sich hieuber unnd der verbeßerung verglichen hettenn 
         Sovil aber die moderationsache und ergentzung der matricul betrifft weil derwegen  anno 70  ein sonderlicher modus praescribiret unnd noch zur zeitt kein beßer konte erdacht werdenn so solte mans beim selben abschiedt de  anno 70  unnd dan darbeneben was darvon  anno  40  und  66  verabschiedett bleiben lassen unnd nachmalß in den kreisen da es  noitt  ist erkundigung mitt mehren fleiß den bevor beschehen einnehmen nicht alleine uf die stende so moderiret sein wollen sondern auch uf die so von anderm eingetzogen und das man forters daßelbig den moderatoribus zu schicken unnd dieselbe ferners darinnen nach inhalt vorberurtts abschiedts procediren sollen unnd das die moderatores auß allen kreisen zubestellen und wen alßden  von denselben moderatoribus an die deputirte appelliret unnd aber von vorigen deputationtagen vorgelauffen das die Kff einen sondern rath halten wollten welchs sich aber umb verlesung der acten willen nicht wol schicken wollte das derowegen alhir zuverabschieden sein solte wie es uf den fahl zuhalten ob es zu abgesonderten oder aber gesampten rath solle tractiret unnd verhandlett werden 
         Unnd dieweil in der vorigen erkundigung volgende mengell vorgefallen 
         Nemblich und zum ersten das dieselb nicht richtig vorgenohmmen und beschrieben das solchs nochmalß geschehen solte 
         Zum andern weil chur- und fursten ire abgeordente zur deputation und moderation irer eidt und pflichte nicht erlassen das solchs nochmalß quo ad illum actu geschehen mochte 
         Zum dritten weil etzliche ohne bevelch erschinen das kunfftig solchs also geschehen  umd  ein ider mitt gnugsamen gewalt abgefertigtt werden moge unnd 
         Zum virdten das einem idern stande so moderatio suchett nachmalß seine beschwerden  vortzubrangen  verstattett sein solte unnd stehett dieser punct nwmehr uf der relation so dem churfursten rath muß referirt werden 
        