 16 Augusti   
        
         Erschinen vor Kf Pfaltz  großhofmeister  und rethen  nachvolgender der augspurgischen confession verwandter  Kff  fursten rethe und gesandten 
         Hertzog Reicharts Pfgf  hertzog Philips Ludwigs Pfgf  hertzog Johannsen Pfgf  der herzogen zu Weimar und Coburg  Mgf Georg Friderichs etc  hertzog Julii hertzog Wolfgangs zu Braunschweig  der hertzogen zu Pommern  der landgrafen zu Hessen  Wirtenberg  Baden  Anhalt  weterauische Gff gesandter  Unnd liessen durch  hertzog Reicharts canzlern Lic Knauffen  fürbringen  Man wis sich zuerinnern was neulicher tagen keiser Ferdinandi declaration halb bei der  ksl Mt  gesucht unnd sonsten fürgeloffen  Nun hete sich vor wenig tagen ein hohe person uß irer Mt rethen in gemeinem gesprech vernemmen laßen  das man etwas schleferig mit der sachen umbging und uf jungst uberreichter schrift nichts ferner handlete oder anhielte daher ime auch  cesar  die gedancken schöpffte als obs den chur- fursten und stenden augspurgischer confession nit hoch angelegen mit treuhertziger vermanung weyln er der sachen auch zugethon und nit zuwider die ding bei  irer Mt  etwas ernstlicher viriliter magnanimiter & audaciter suchen treiben und anhalten solt auch mit dem weittern anhang do  ir Mt  sehen würde das es den stennden augspurgischer confession ernst und etwas merer dan bisher beschehen anglegen  ir Mt  würd es uf gute weg und verhoffenlich dahin richten das es zu mhererm wolstandt frid und einigkeit under bederseits religions verwandten gereichen wurde Solt mans aber also sitzen lassen und under dessen etwo unrhue erfolgte möcht dasselb zu weiterung gerathen und solchen unweßen nicht leichtlich gesteurt werden mögen etc Dieweil dann dise ding also inn vertrauen an sie gelangt heten sie nit umbgeen könen es Pfaltz rethe zuerinnern den sachen nachzudenken  ob und wie etwo bei  irer Mt  umb dero resolution schriftlich oder muntlich zu sollicitirn Hielten darfür es solt aufs ehist ein zusamen konfft anzustellen sein hiervon nach notturfft zureden 
         Pfaltz rethe  Sie heten ir jetzig wolmeinend anbringen vernomen und solchen iren zu disen sachen eifer gantz gern vernemen Nun heten sie sich versehen  ir Mt  solte sich jungstem irem vertrösten nach  resolvirt haben Dieweil es aber nit beschehen heten sie seithero gern deßwegen widerumb ein conventum gehalten Wie sie sich dann  gestern  versehen es solt geschehen sein es wern aber von andern verhinderungen furgefallen also es bis uffn  sontag  verschoben do sich inmitlst gelegenheit begibt solls gwißlich nit verpleiben dan an inen wie bißher nichts ermanglen solt Sonst versehen sie sich die herrn f abgesandte wurden uf diser irer meinung verharren das diente allerseits zum besten Sovil die ad partem beschehene anzeig und vermanung betrifft wer inen disfalls der gleichen auch furkommen sie heten aber wie gehort bißher anderst nit darzu thun können und es wer wol nachsinnens vonnöten dann gegentheil feyret nit  etc Solchs het man inen hinwider nit wollen verhalten 
         Nota Hierauf hat man sich mit den kfl saxischen und brandenburgischen rethen verglichen ein anmanungs schrift  schrifft  durch Pfaltz zu begreiffen und uf  konftigen sontag  abhoren zu lassen 
        