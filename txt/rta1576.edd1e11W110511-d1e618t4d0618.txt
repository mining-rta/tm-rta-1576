 Lunae 18 Junii   
         Morgens umb sechsen der her  cantzler  zum  vicecantzler  wider verfugt und daruff die meintzische nach mittag umb vier uhr wider zuerscheinen stundt ernennet worden 
         Audientz bey der  ksl Mt  der maintzischen gesanten  Umb bemeltte vierte stundt habenn sich der herr  dhomprobst  und andere meintzische abgeordnete in  der keyserlichen Majestat losament  verfügt und vor derselben zimmer uffgewart und nach einem geringen verzug  ir Mt  die räthe in ir gemach beruffen lassen Und alß wir hinein kommen  ir Mt  allein gesessen der her  hoffmeister Trautson  und  vicecantzler  in einem neben stüblin uffgewartet Und nachdem  ir ksl Mt  inen sambtlich die handt geraicht der  cantzler  vorbracht Nachdem  ir ksl Mt  einen gemeinen Reichs tag  anhero  außgeschrieben darzu auch den hochwürdigsten unsern gnedigsten  Kf und herrn den ertzbischoffen zu Meintz  beschrieben thetten erstlich  ir kfl Gn  deren  ksl Mt  ir aller underthenigste  dinst in schuldigem gehorsam anmelden Und da eß  irer ksl Mt  in gluckhlicher keiserlicher regirung und frischer gesundtheit nach wol zustünde daß thetten sich  ir kfl Gn  von hertzen erfrewen wie sie wenigers nitt dasselb yederzeit vonn Gott dem allmechtigen bitten thetten Demnach aber  ir kfl Gn  diesen Reichs tag in der person zubesuchen nottringlich  zubesuchen  verhindert worden erstlich dieweil  ir kfl Gn  diesen winter ausser leibs gelegenheitt halben sich ettlich mal übel befunden also daß auß rath der artzt  ir kfl Gn  vonn solcher weitter rais sich abhaltten müssen so seyen auch die gelegenheitten deß abzugs in  Franckhreich  also geschaffen daß sie vertreülich gewarnett welchergestaltt solcher abzug nitt  hauffen-  rotten-  sonder hauffenweiß in dreyen teilen abziehen werden  Da dann ir kfl Gn ertzstifft auch mitt angelangt wirdt also daß  ir kfl Gn  zu trost schutz und errettung irer armen underthanen sich notwendigclich in irem  erzstifft  enthaltten müssen sonderlich auß denen ursachen daß menigclich bewust daß  ire kfl Gn  mitt allen durchzügen meherteils behafft und dardurch ire armen underthanen dermassen erschöpffett daß sie denselben soviel hinfurter immer müglich bestes fleiß steüren müsten Zu dem der  churfurst zu Coln  yetzo nitt im landt und desto mehr ursachen nemmen würden in irem allerseits abwesen desto mehr unrath zuschaffen und anzustellen und die arme underthanen vollents in verderben zutringen Wie solches alles irer Mt rath  Dr Hegenmüllern  mündtlich und auch sonst schrifftlich durch  ir kfl Gn  außgefürtt  worden  Thetten derwegen  ir kfl Gn  aller underthenigist bitten sie woltten auß erzeltten ursachen dieselb nachmalß allergnedigst entschuldigt haltten Damitt aber nichts weniger  ir kfl Gn  wegen nichts verabsaumett alß weren sie die räth mitt bevelch abgefertigt  irer kfl Gn  teils alles daß jenig helffen zuberathschlagen und zubefürdern waß zu ehr nutz und wolfarth irer keiserlichen Majestat und deß Reichs immer dienlich und ersprießlich fallen möcht Wie sie auch daruff geneigt an direction der cantzley geschefften wie herkommen kein mangel erscheinen zulassen mitt ferner aller underthenigster bitt  ir ksl Mt  woltten wie bißhero  ir kfl Gn  und deren ertzstifft in allergnedigstem vatterlichen schutz und schirm haltten auch irer person halben allergnst zufriden zusein etc 
         Caesaris responsio  Kayserlich Mt  inn der person Hetten angehörtt auß waß ursachen  Meintz  diesen Reichs tag zubesuchen verhindert worden Woltten erstlich  ir kfl Gn  nichts liebers wünschen dann daß alle solche ursachen hetten können vermitten pleiben damitt  ir Mt  sie diesem Reichs tag beyzuwohnen hett sehen mögen dann  Meintz  praesentz und gegenwertigkeit die sachen merckhlich befürdern würde sonderlich dieweil  ir Mt  Meintz  deß churfürstlichen fridlibenden trewen gemütts wißen Hetten eß auch also bißher im werckh befunden daß sie waß zu ehren nutz und wolfartt nitt allein deß Heiligen Reichs sonnder  ir Mt  selbst und in andern sachen befurdersam gewesen dermassen sich erzeigt daß sie billich gegen  Meintz  sich gnedigster danckhbarkeit zubefleissen und nachmals wenigers nitt zu derselben zugetrösten  Verhofften auch eß solle sich der frantzösisch abzug also anschickhen daß die besorgende beschwerung mög abgewendet werden und  ir kfl Gn  nachmals inn der person sich  Meintz  werde einstellen Dann  ir Mt  die zuverlessige endtliche hoffnung geschöpfft da  ir kfl Gn  Meintz  in der person erscheinen eß soltten die andere deren exempel  und  volgen und desto williger zuerscheinen sich befleissen Dann da ye ein standt schwacheit oder kriegs halben sich zubeschweren oder zuentschuldigen daß hetten  ir Mt  vor allen anndern stenden mehr ursachen Dann mitt waß schwacheitt  ir Mt  yederzeitt beladen wie beschwerlich eß auch  ir Mt  yetziger zeitt kriegs halben in den  ungerischen grenitzen  und sonnsten in  Polen  zustehe daß sey uns leider und menigclich bekant Weil aber  ir Mt  durch schickhung Gottes zu diesem keiserlichem ambt beruffen hab  ir Mt  die lieb zu dem Reich und sonderlich dem geliebten vatterlandt teütscher nation  über solche ohngelegenheitt wie beschwerlich eß auch  ir Mt  gerathen mehr bewogen auch sich darzu schuldig erkent deren keiserlichen verrichtung und ambt außzuwartten und alles daß jenig zethon waß dem Heiligen Reich zu gedeyen und uffnemmen geraichen möge Woltten sich nachmals allergnedigst versehen eß solle sich der durchzug durch andere gelegenheit anschickhen damitt  Meintz  noch in der person erscheinen möge dann deroselben außbleiben verursach daß die andere auch nitt kommen So hetten  ir Mt  albereit deß abzugs halben die verordnung gethan daß sie verhofften  Meintz  oder andern wenig nachteil widerfaren solle Tetten daruff ein gantz gnedigst freündtlich und beweglich gegenerbietten  mitt erholung daß sie  Meintz  so getrewhertzigs gemütts gegen  ir Mt  wisten hetten eß auch mitt vielen wolthatten dermassen gespürtt daß sie derselben billich anhangen und nachmals wenigers vertrawens in sie nitt setzen Waß  ir Mt  Meintz  hinwider liebs und angenemes erweisen können daß gedechten sie keins wegs zuunderlassen weren auch mitt unnser person dann der direction der cantzley allergnedigst wol zufriden Alß nun  ir Mt  die redt beschlossen und den räthen sambtlich die handt wider gebotten haben  ir Mt  nach solchem angehefftet daß der  churfürst zu Cöln  ir Mt  zugesagt personlich  alhie  zuerscheinen Da er aber  Meintz  unnd der andern beykunfft nitt vernemmen werdt hetten  ir Mt  die sorg er wirdt ursach gewinnen auch nitt lang zubleiben etc 
        