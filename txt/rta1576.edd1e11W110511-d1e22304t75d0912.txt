 Mercurii 12 Septembris  mane 
        
         Consultatio Fulda contra Würtzburg  Maintz  proponendo Nachdem die fuldisch handlung abgelesen stünde yetzmals davon zureden et conclusum quod sic 
         Umbfrag 
         Trier  Erinnern sich deß keiserlichen decrets  Ir Mt meinung vast dahin gehett dz sie kein gefallen zu dieser handlung hab da sonderlich sie darfür achte dz die mandata rechtmessig außgangen  also der ander teil onrecht haben müß und also mali praeiuditii anziehen  weiß  beger  aber  ir Mt  der stendt gutachten Summarie verstehn sie die sach dahin daß der  abt  in possessione der abtey gewesen so ein furstenthumb deß Reichs sey derselben entsetzt beger possessionem  Würtzburg  sag daß eß mitt guetem wissen und willen deß  abts  geschehen beweiß solches in continenti und also fundatam possessionem hab Der  abt  excipir quod vi et metu factum sit  druff mandata sine clausula außgangen Contra mandatum excipirt der  bischoff  ut supra sonderlich daß vonn dem  Newhoff  der  abt  solches ratificirt Daß capittel und ritterschafft bringen auch sondere clag für aber der  abtt  beger ante omnia restitutionem darnach wöll  eß  er  inen zu recht stehn Naturam interdicti anzusehen Sey erstlich wahr daß der  abbtt  in possessione gewesen Werde der  abtt  den metum erweisen volg die regel quod spoliatus ante omnia sit restituend  Achten darneben waß daß capittel und ritterschafft clagt dz eß ad possessorium gehöre So sey eß auch an deme daß der mehrerteil auß inen nitt taug dann sie ettlich probsteyen under sich getheilett  denn  abt  eingebunden kein ordens person mehr uffzunemmen Da nun die jesuiter kommen und sie gesehen daß sie gelehrter alß sie da hetten sie den handel angefangen Die übrige puncten seyen auch nitt also wichtig und mererteils zu lautterer uffrur  dienett  dienent  sonderlich daß man macht habe ein hern abzusetzen wann man woll gebür den underthanen nitt sonder der obrigkeit Und ob wol daß capittul anzeigt dz sie nitt  im regiment so seyen doch die fell all dahin gesteltt ad mortem magistratus oder si sit captivus wie in allen capittuln und stifften gebreüchlich und die iuramenta in eum eventum nur dem capitul geschehen ergo sie hierin sich nichts zubehelffen In principali da der  abtt  metum probir werdt cassation ervolgen müssen Sey nichts sonders von deß  abts  wegen probirt allein waß ex confessione adversariorum ervolgett Seyen der mandata vier 1) Die stett  hetten nit anders gemeinet dann eß sey also inen anders nit furgebildet hetten sich erclerett gern zugehorsam  Würzburg  hett inen aber getrawett da sie abfielen mitt schwerdt und fewer heimbzusuchen Vis ex confessione partium sey genugsam erwiesen drumb die sach nit lang uffzuhaltten  Caesar  sey daß haubtt drumb kein grossen proceß anzustellen primo bekenn dz capittul selbst dz sie die ritterschafft und stett zusammengefordert ein coadiutorem zeordnen dem  bischoff zu Würtzburg  uffgetragen ob ers schon abgeschlagen so hab ers doch angenommen Also furs erst diese conspiratio uff dem ruckhen mittrag den  abtt  abzusetzen also kein gutter will gespürt mag werden 2) Daß capittel zeigt ahn daß sie an  abt  geschrieben sie zuhören Ex computatione temporum außgangner schreiben findt man dz sie zusammen conspirirt quia sie onerwartet der beantwortung gehn  Hammelburg  kommen ir sachen in genere furbracht und nichts in specie der coadiutori halben biß der  bischoff  kombtt Zu dem so gestehe  Würtzburg  daß man ein glockhen gelitten sey aber ein klein glöckhle gewesen aber doch die burgerschafft zusammen gefordert Securitas  abbatis  sey auch nit anzuziehen quia ehe sie kommen der  abt  in gutter sicherheit gewesen und weren die burger seiner yeder zeit mechtig gewesen also zu  gemeiner ruhe die burgerschafft nit zusammen gefordert Item gesehn dz einer mitt buchsen möcht gerürt sein Item bekhennen daß sie deß  bischoffs beichtvatter  auß dem gemach geholet die ursachen angemeldett daß er den  abt  bey den ohren gehabtt und daß er ettwa diß werckh nit verhindert also metus hierauß genug erscheinen thutt Item geschehe ettlich mahl meldung daß der  abtt  nitt clagen soll Were eß nun ein solche erbar handlung hett eß dieses nitt gedörfft wie auch ob schon deß abts diener  gewaltt geschrien hett ers doch nitt thon können dann eß müst zuvor vis und metus da gewesen sein Item zeigen ahn daß man am  freytag  angefangen zuhandlen am  sambstag  sey eß schon fertig gewesen cession und alle schreiben zuvor müssen geschmidet sein worden dann sonnst onmüglich in so kurzer zeitt soviel schreiben zufertigen und also baldt ein solch gros werckh verfertigt Also mans ime nur fürgelegtt und geheissen wirdt haben  Vogel iß oder stirb  Wann einer nur ein ackher kauff hett er ein tag zethon biß er den contract und brieff fertig  mach  Wieviel mehr in dieser handlung zumerckhen daß einer so baldt landt und leütt so er so lange zeitt in guetten ehren gehabt so baldt soll übergeben und richtig machen Item in der wurzburgischenn bericht find man daß sie den abt nitt horen vielweniger im landt dulden wöllen und stehn die wortt in summa summarum da müß eß nitt anders sein da ist abermals kein gutter will zuspüren Item befindt sich daß vor eim jhar der  würzburgische  cantzler  der coadjutorey halben mitt dem  bischoff  abtt  geredt er aber dasselb rundt abgeschlagen  Da soltt der  bischoff  auß diesem abschlag den andern sich nitt beyfellig gemacht haben und da der  abt  solches  caesari  zuzeschreiben sich erclerett hett  Würtzburg  darfur gebetten daß ime solches in geheim vertrawet  werdt zu seiner zeitt doch an tag kommen Item die entschuldigungen so er zu nitt erscheinung zu deß keisers einritt furwendet relevir inen auch nitt sonderlich dieweil dieselbe auch einander zuwider etc Haltten concludendo darfür daß der keiser deß abtts ordinarius iudex item daß ime gewaltt geschehen item so könn solche handlung sine consensu superioris  könn  auch nichts sein ergo der gantz tractatus zucontinuirn die mandata zuvervolgen sub poena in genanter zeitt Und da sie nitt parirn execution fur die handt zunemmen quia respicit commodum publicum Item daß die capitularn  uff  und uffwigler in gebürendt straff zunemmen commissarios zuverordnen wie der  abt  wider mitt den underthanen zuversönen 
         Cöln  Da  ir gnst herr  alhie  gewesen wehr der  würtzburgisch hoffmeister  kommen ein lange werbung gethan wie die schrifften mit sich bringen Deßgleichen hett  Fulda  auch ein solch werbung seinen schrifften gemeß übergeben    Würtzburg  gebetten die sachen dahin zurichten damitt die mandata fallen möchten Aber dieweil die sach nitt vast zu schön befunden hett Cöln  ein  ursach gehabt alß baldt solches bey der  ksl Mt  zusuchen und müste gegenteil auch gehört werden Daruff die wurzburgische abgedretten  Und hetten  ir kfl Gn  in irem abreisen inen auch bevelch geben dieweil sie albereit berichts gnug und befinden daß dem gutten frommen  abtt  zu viel geschehe dan einmal sey er ein abtt zu Fulda in possessione gewesen seine regalia a  caesare  nun sey er ex possessione  Würtzburg  darin so müß man gestehn auß der würtzburgischen bekantnuß daß  er drauß kommen Wie aber sey auch genugsam außgefürtt Item sey ime ufferlegt nitt zuclagen item zeitt abgeschnitten daß er in 4 wochen nitt bedenckhens zeitt haben mögen sonder kurtz umb wie sie eß haben wöllen sein müssen Zu dem so hett  Cöln  Würtzburg  nitt angetrawett daß er alß ein geladener gast soltt diesem handel beygewohnet haben sonder viel mehr den  abt  vor seinen underthanen schutzen können und hab den  abt  erst in stich gesetzt da er davon reitten wöllen und gesagtt  Hab ers wol gekocht soll ers wol außessen  und in erst in grosse sorg gesetzet Dieweil dann diß nit ein privat sach sonder publicum commodum und dz gemein heil anlange so soll die  ksl Mt  billich den mandaten adhaerirn ir ksl ambt brauchen den  abt  in sein stul wider einsetze  Hett man darnach mitt dem  abt  ettwaß zethon oder zuclagen kont man außfuren Aber einmal so hatt  Wurtzburg  oder auch den underthanen nit geburtt one vorwissen der hohen obrigkeiten diese verenderung furzunemmen ergo conclusive wie  Trier  So findt man auch daß der  würtzburgisch cantzler  hertzog Albrechten in Beyern  mitt dieser handlung auch in stich gesetzt  wie  anders bericht alß eß an ime selbst ist   
         Pfaltz  Befinden daß  Trier  und  Cöln  der sachen zuvor genugsamen bericht gehabtt welches sie nitt allein waß abgelesen Und ob wol sie keinen bevelch hieruber yedoch wollen sie ir bedenckhen doch auch anzeigen Und weil die  ksl Mt  mandatum poenale sine clausula außgehn lassen befinden sie dasselb uff den landtfriden gerichtet Da nun uff diesen schlag soltt hinauß gangen werden müssen erstlich die qualitates ponderirt werden und  weg  sein ein spolium geclagt ex interdicto recuperandae possessionis Achten  fur ein solchen weg zurichten wie fridt und einigkeit erhaltten und uff eins oder deß andern bericht und gegenbericht nitt zugehn Erstlich die clagen anlangt gegen dem  abt  Seyen nit zudisputirn ob sie ursach gehabt inen abzusetzen oder nitt Befinden erstlich ob wol der  abt  die coadjutorey abgeschlagen daß er doch pedetentim letzlich eingewilliget und also anfangs nitt vis oder metus vorhanden gewesen Aber da eß zum schliessen kommen der competentz halben darin finden sie daß ettwas mitt gewaltt möcht gegen ime gehandlet worden sein Der metus sey zubeweisen erstlich seyen deß  abts  resignationes furhanden zu  Fulda in dem dhombstifft  resignirt die underthanen selbst deren aidt erlassen die farnuß und deß stiffts kleinoder hab er geteilett uff der hochzeitt zum  Newenhoff  frölich gewesen sein abschiedt genommen und also sein guten willen erzeigt item der  ksl Mt  die regalia uffgeschrieben Darauß erscheinet daß  Wurtzburg  wol entschuldigett und billich mitt solchen mandaten uff den landtfriden zuverschonen So beger der  bischoff  nur zeügen abzuhören  vol  und volgents erkentnuß darüber zuleiden Dieweil dann dieses ehr und glimpff anlangett sey dem  bischoff  diß begern nitt abzuschlagen und solche kurtze zeitt gedultt zuhaben damit er sich  nit  zubeclagen dz es übereilett werde Dann waß vor infamiam eß  Wurtzburg  geberen werdt also baldt sine causae cognitione abzustehn hab man zuerachten Derwegen so soltt die  ksl Mt  commissarien verordnen zeügen abzuhören daß mandat doch inmittelst in sein würden zulassen und  Würtzburg  soviel zeitt zuvergönnen  Zu dem da die underthanen müssen abgehört werden müssen sie weder eim oder dem andern teil verpflichtet  werden  sein  weren biß zur abhörung der zeügen inmittelst an die  ksl Mt  zuverweisen 
         Sachsen  Befinden der ksl Mt mandat uff die restitution gerichtet und so viel die fuldische clagen anlanget daß der  abtt  sich also gehaltten daß sie inen nitt leiden mögen und seyen solche ursachen nitt genug also mitt dem  abt  zugebaren und wie auß den actis zuersehen one metu auch nitt abgangen Haben beederseits bericht und gegenbericht angehört und waß der  abt zu Fulda  zu seiner forcht angezogen und letzlich ime mitt frembden potentaten getrawet Die vertreg so auß forcht erzwungen werden sey nitt iure nullo wie in causa spolii Dann ob wol anfangs ein forcht vorhanden gewesen so sey doch consequenter da der consensus ervolgt daß alß dann kein nullitet vorhanden seye Dan erstlich seyen dem  abt  4000 fl angebotten worden Da er dieses eingangen brieff uffgericht alß dann hett eß ein  einnemung  gehabtt aber er hatt darnach mittgefeilscht trans  a  girt mehr begertt und geschlossen Hernach der  abt  uff ein freyen  fus zum  Newenhoff  gewesen solches confirmirt und wol mitt seinen freünden in 100 pferdt starckh da gewesen Item vonn sich geschrieben wie und welchergestaltt er vertragen Weil aber sich befindt dz der  Wurtzburg  vor lengest mitt dem capittel und ritterschafft gehandlet und da sie den  nitt gewist möchten sich villeicht die sachen anderst angelassen und zu bessern wegen gericht haben Und nachdem die sachen disputirlich und grosse gefahr dahinder steckhett were die  ksl Mt  zubitten daß  stifft  in sequester zulegen commissarios zu abhörung der zeügen zuverordnen  Waß aber  Sachsen  und  Hessen  anlangett so in den actis angezogen wissen sie nitt zubergen daß  Sachsen  hievon nichts gewist vielweniger ettwaß dergleichen im sinn gehabt Bitten derwegen  Sachsen  entschuldigt zuhaben Wollens an  Sachsen  gelangen lassen ohnzweiffelich sie sich daruff also ercleren werden daß sie wol entschuldigett seyen Aber mög daher fliessen daß vor ohngefehr 3 jharn  Sachsen  und  Hessen  bey  Fulda  gesucht dieweil er in mißverstandt mit seinen underthanen gewesen sich also zuverhaltten damitt ruhe und einigkeit in der nachbarschafft erhaltten werdt Eß hatt aber der  abt  Sachsen  also schimpfflich beantwort daß er sich der sachen nitt mehr angenommen   
         Brandenburg  Befinden nach erwegung deß handels daß der weg so daß capittul und ritterschafft fürgenommen also fürgenommen  daß  darauß  die forcht und metus wol erscheinett dann sie die underthanen verstrickht den diener die schlüssel genommen Der  bischoff  selbst gestehett wa er nitt darbey gewesen eß wurde der  abt  nit lebendig davon kommen sein Und stellen zu yeders ermessen ob daß nitt ein rechter forcht und metus Und ob wol ex post facto der  abt  bey der hochzeitt gewesen und ettwas geschrieben sey er doch dieweil er im  stifft Fulda  gewesen in eodem metu gestanden So sey eß auch nit zuvermutten dz einer so leichtlich ein furstenthumb hinweg geb Und in dergleichen handlung seyen 2 zeügen in iure besser die metum probirn alß sonnst 1000 die bonam voluntatem dociren  Und sey notorium daß der yetzig  abtt  ein furst deß Reichs gewesen und daß er yetz entsetzt Haltten sie darfür daß umb exempels willen  caesar  den  abt  plenarie restituir und volgents commissarios auß den geistlich und welttlichen churfürsten verordne  der  den  abt  gegen den underthanen verhöre die sachen vergleichen und dieweil der  abt  enderung in der religion fürgenommen daß sie darinn seine geburende maß auch setzen und also ein exemplum statuirt und der sachen abgeholffen werdt 
         Maintz  Hetten auß den acten auch außfurlich angehörtt waß zwüschen  Würtzburg  und  Fulda  fürgangen Und weil Me  in den actis auch angezogen daß  Dr Landaw  gegen  Meintz  geschickht Sey eß anderst nit gewesen dann da der hand  Meintz  erzelett daß  ir kfl Gn  sich desselben entschlagen und weil eß bey der  ksl Mt  anhengig daselbst hin verwiesen  Daß hetten sie zu entschuldigung anwenden wöllen wie auch  Meintz  erstlich davon nichts gewißt Daß dann auch  Fulda  gehn  Hausen  uff  ir kfl Gn  schloß sich begeben daß sey one vorwissen  ir kfl Gn  geschehen Da sie eß aber erfahren hetten sie inen nitt abtreiben mögen sonder alß ein gast alda gelassen  Die haubthandlung belangendt Befinden dieselb wichtig und ein new ohnerhort werckh im Reich Der anfang sey vonn eim ohnwillen gemacht zwüschen dem capittul und dem  abt  daß capittel die ritterschafft und landtschafft an sich gezogen die landtschafft der sachen sich ettwaß befrembtt daß capittel und  lan  ritter  schafft hetten geclagt die landtschafft nitt  Daß fundament deß capittels sey daruff gesteltt dz der  abt  übel gehausett wie solche articul repetirt Weil dann diß werckh bey der  ksl Mt  angefangen sey one nott viel umbstendt zugebrauchen sonder wie  der ksl Mt decret  lauttet  ir Mt  ein bedenckhen zugeben Anfenglich befinden sie daß dieser proceß bey der  ksl Mt  angefangen und hierinn nitt nöttig ein weittleuffigen proceß anzustellen sonder perspecta rei veritate zuerkennen und ergehn zulassen waß billich erbar und recht sonderlich da beede teil gegeneinander gehört werden Nun hab der  abt  seine notturfft dargethan recensendo wie eß ergangen und waß  Würtzburg  dagegen eingewendett Capittel und ritterschafft hetten sich vor dem  keiser  eingelassen die landtschafft nit sonder wollen gern parirn wann sie können geschützt werden Waß der  würtzburgisch canzler  bey  hertzog Albrecht in Beyern  geworben  1 Maii  wiß man wol nemlich daß die handlung für seye und sey ein gutter will bey dem  abt  welches sich hernach anderst befunden Capittel und ritterschafft one vor wissen deß  abt  und onerwartetter antwortt zu  Hamelburg  mitt 100 pferdt ankommen der  bischoff  50 gehabtt die burger zu  Hamelburg  weren uffgemahnet deß abts diener  gefengclich angenommen büchsen uff die brust gesetzt und ander ursachen mehr in actis außgefürtt darauß zuschliessen daß diß werckh mitt guettem willen deß  abtts  nitt zugangen und also vis et metus da gewesen auch ex contraria parte probirt und gnugsam gestanden Dann eß dem capittel gebüret in der geistlicheit deß bapsts in der welttlicheit der ksl Mt consens zuhaben welches nitt geschehen Waß aber hernach angezogen wirdt dz der  abt    alß er gehn  Newenhoff  kommen frey gewest sagen sie mitt den  brandenburgischen  quod metus adhuc perpetue decaverit so lang er in dem  stifft Fulda  ist gewesen Dann in dem vertrag  ist gemeldet wa er daß geringst nitt haltten werdt soll ime alß dann sein deputat fallen also hett er daß fürstenthumb und daß deputat beedes verloren Wa dann auch ein guetter will da gewesen hett der  abtt  bey der  ksl Mt  nitt umb hilff und bey  Meintz  umb rath angesucht  Würtzburg  mög für sein person sich wol entschuldigen aber dieweil  Wurtzburg  daß factum selbst nitt lobt alß soltte  Wurtzburg  desselben sich nitt annemmen dann eo ipso dz ers thutt probirt deß capittels und ritterschafft thatt Dieweil eß dann ein solche sach die alle obrigkeit in genere betreffen thutt und dann achten sie eß darfür daß vis gnugsam probirtt initium et origo causae vi illata also dieweil diese thatt in angesicht irer Mt geschehen sey billich daß die  ksl Mt  den mandaten anhang und den  abtt  restituire wie er den  18 Junii  und zuvor  gewesen ut  Trier    Coln  und  Brandenburg  votirt Aber dieweil die teil verbittert auch die capitulares nit entschuldigt und wol zustraffen die ritterschafft vom capittel darzu vermöget und überredett so soltt die  ksl Mt  dahin zuvermahnen sein commissarios zuverordnen die den  abtt  mitt den underthanen reconciliirn 
        