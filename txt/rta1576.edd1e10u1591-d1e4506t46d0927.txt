 Pfintztags den  25  Septembris   
        
         Alls inn Reichs rath angesagt unnd die stende zusamen kommen hat der  meintzisch canntzler  den erbarn stetten wie zuvor alle mahl disen reichs  tag  uber also auch dißmals iren titul geben unnd inen nach langem erzellt unnd referirt Nachdem die  röm ksl Mt  auf der stendt bedenckhen bey dem ersten articul der tyrckhenhülff replicirt  dan die  chur- unnd fürstliche abgesandten solches alles berathschlagt referirt unnd correferirt unnd sich verglichen  irer ksl Mt  zur beharrlichen hilff auf den ainfachen römerzug 60 monat in 6 jaren zuerlegen unnd jedes jars zehen monat zu zweyen zilen nemblich auf sontag Letare unnd dann Nativitatis Mariae zu  Franckhfort    Nurmberg    Regenspurg    Augspurg  oder  Leypsig  richtig zumachen etc Aber dieweil die noth unnd gefahr an jetzo verhanden so soll daß erste zill auf  nechstkonfftig Martini  dz ander volgends auf  Sontag Letare  das dritt darnach auf  Nativitatis Mariae deß 77 jars  unnd also nacheinander biß auf  Sontag Letare deß 82 jars  inclusive mit dieser verner bewilligung do der türckh in disen  sihes  jaren selbst oder durch ainen bascha unnd peglerbeg mit einem kriegshör heraus ziehen dz alßdann in demselben jar  irer Mt  noch zehen monat also 20 simpel monat contribuirt werden sollen doch unnd do in solchen jarn der tyrckh sein  bascha oder bellerbegen mit höres crafft sich nit heraus begeben sonder frid halten wurdet daß alßdann solche zehen monat gefallen und die stende zuerlegen nit schuldig sein sollen Wie dan solches alles unnd mehrers in beyligender duplic mit  no  fol  162 zusehen  darinn dann auch die berathschlagung wie diser hilffen wol und mit nutz khonfftig anzulegen auf nechstkhonfftigen deputation tag  verschoben unnd der dreyer stend alls Khernden Crain unnd Steur abgesandte mit irem vernern anbringen an die  ksl Mt  verwisen werden 
         Zum andern hat gedachter  canntzler  auch referirt wessen sich die höhern  auf der  ksl Mt ritter orden  im Reich wider den türckhen anzustellen verglichen unnd nemlich dahin entschlossen wie relation uber den ritterorden hiebei  mit  fol 179 zusehen  welche er  dem  cantzler  nach langem mundtlich referirt hat Hierauf nun die erbarn stett mundtlich begern unnd fürtragen lassen das  sy verstanden wessen die chur- unnd fürstliche abgesandte sich auf der ksl Mt replic bey dem ersten articul der türckhen hilff verglichen Obwol nun nit ohne dz die abgesandten der erbarn frey- unnd Reichs stett solche replic auch in berathschlagung gezogen unnd sich auf ein zimliche unnd solche hilff verglichen daß sy gentzlicher hoffnung gewesen die  röm ksl Mt  auch chur- unnd fürsten sollen und wurden damit zufriden gewesen unnd daran ein genuegen gehabt haben dieweil sy aber an jetzo ex relatione verstanden dz chur- unnd fürstliche abgesandte in irem bedenckhen vil ein merers unnd höhers dann die erbarn stett  irer Mt  bewilligt allso wolt inen allerhanndt bedenckhlich fallen sich hierauf also bald zuercleren sonndern wurden verursacht einen zimlichen bedacht unnd abtritt zubegeren verhoffentlich sy die höhern wolten sy deßhalben auch gern entschuldigt hallten dann sy ye nit gern ettwas zuesagen wollten dz ire herren und obern  nit laissten khönden 
        
         Allß dann nun die erbarn stett hierauf abgetretten unnd inen solcher bedacht von den höhern stenden also guetwillig vergonstigt unnd zuegelassen werden unnd in irer rathstuben zusamen gangen unnd in dessen die chur- unnd fürstliche abgesandten herundten auf dem sahl alle beysamen ungeverlich ein halbe stundt verharrt und verzogen so ist hierauf von meinen herren proponirt worden dz nemlichen die herrn abgesandten worauf der ganntz hafft  stunde wol verstenden derowegen hetten sy auch davon zureden unnd was die erbarn stett hierzue thuen wolten 
         Wiewol nun auch die erbarn stett bey sich ermessen wie gar schwerlich unnd vasst unmüglich es iren hern ein solche grose unnd zuvor unerhorte  bewilligung zulaisten fallen wurde so haben sy doch bei inen auch nit fur räthlich unnd thunlich befinden khönnen sich von dern höhern offentlich abzusöndern auß vielen bedenckhlichen und hievor bei disem puncten angeregten ursachen sonndern unnd entlichen fur das rathsambist gehallten damit sy die abgesandten sich auch gegen iren herren unnd obern zu irer heimbkhonfft zuentschuldigen hetten dz die erbarn stett ir bedenckhen wie jungsthin den  24 diß monats  beschlossen  unnd nemlichen mit repetirung der beschwerden unnd anderm referirn entlich sich der hilff halben das nemblichen iren herren dieselben ires thails zuthun unnd zu contribuirn vasst unmuglich sein wurde doch sy die abgesandten solches alles an ire herrn gelangen lassen unnd verhoffen wolten unnd dieselben sich hierinn also unnd sovil inen muglich dermassen erzaigen wurden dz  iro ksl Mt  noch die höhern stende ursach  haben sollen sich uber unnd wider dieselben zubeschweren 
        
         Wie dann allßbald hernach disem beschluß die erbarn stett  hinab  widerumb in dem sahl getretten unnd ir bedenckhen der contribution halben wie dasselb hiebei  no  folio  160  mundtlich wie auch daß bedenckhen deß ritterordens halben  mit no literis GG  fol 178  mundtlich referirn unnd fürbringen 
         Dabei es dann die höhern stende bewenden unnd bleiben lassen 
         Verner hat auch der  meintzisch canntzler  vermeldet wie daß sich die höhern des zwayten articuls deß lanndtfridens etc unnd des dritten der justitien halben eines einhelligen bedenckhens verglichen wie er dann solche bederley bedenckhen mundtlich nach langem referirt Allß sich dan nun die erbarn stett diser zweyer articul halben mit den hohern  durchaus verglichen unnd solche bedenckhen zu befurderung der sachen unnd gewinnung der zeit von der meintzischen canntzley schon in schrifften gebracht gewesen sind sy auch damals abgelesen unnd von allen stenden dz sy der berathschlagung gemeß unnd das sy nichts darinn zuverbessern wussten approbirt worden hiebei  mit no literis HH  folio 198 211   
         Weitter hat auch der  meintzisch canntzler  die bedenckhen der fuldischen unnd würtz  ten  burgischen handlung halben wie sy jungsthin den  19 Septembris  referirt unnd correferirt worden  sintemal sy numals auf daß papier verfast abgelesen  Fol 331  Obwol nun der erbarn stett oder derselben bedenckhens darinn in specie khein anregung oder anmeldung beschehen dieweil aber dennoch darinn verfasst unnd begriffen daß die im fürsten rath unnd andere stende dises bedenckhens etc seyen allso haben sich die erbarn stett  nach disen verlesenen bedenckhen resolvirt Nach dem sy daraus unnd anderst nit verstanden dann das dise bedenckhen auf alle stendt gericht unnd gemeint seyen also liessen es auch ires thails darbei bleiben Auf welches dann der  canntzler  mit den kopf gekhnapt  unnd damit zuversthen geben daß es inn dem unnd khein andern verstandt hette 
         Cammergericht contra Pfaltz  Letztlich ist auch ein  gegenbericht so der  churfürst vom Rhein  an die stende deß Reichs deß camergerichts aßeßorn advocaten unnd procuratorn beschwerdtschrifften außghen lassen  dieweil deß camergerichts beschwerdten hiebevor inn Reichs rath abgehört auch verlesen unnd nach verlesung desselben von dem  meintzischen canntzler  vermeldet worden dz dise hanndlung mit ehisten zum abschreiben gegeben damit davon auch tractirt unnd geratschlagt werden khondte 
        