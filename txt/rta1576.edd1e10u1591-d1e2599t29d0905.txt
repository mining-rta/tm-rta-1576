 Mittwochs den 5 Septembris   
        
         Stetrat  Ist ein gemeiner stett rath gehalten und proponirt worden Obwol die erbarn frey- und  Reichs stett uf der  ksl Mt replic des andern punctens  dan auch des pollnischen wesens halber alberait verglichen unnd do es zur relation khommen sollte gefasst weren so vernemen sy doch dz die höhern stendt zur consultation deß ersten puncten vorschreitten solte  Stunde nun zu irer gelegenheit ob sy nochmals von beeden puncten etwas weiter tractiren oder zur berathschlagung der  ksl replic deß ersten punctens  schreitten wolten 
         Darauf ist der stett bedenckhen uff den andern puncten des lanndfridens  deßgleichen uff deren von Franckhfurth gewandtschneider einkhommene supplication ein interceßion schrifft an die höhere stende  so uff dz papier gebracht gewesen abgelesen worden und darauf der statt Cölln unnd Regenspurg solche dem  meintzischen  und  saltzburgischen canntzler  zuüberraichen bevolchen und ufferlegt worden 
         Unnd darauf nochmalls fur rathsam angesehen worden daß man die consultation deß ersten punctens uff der ksl Mt ubergebene triplic  noch der zeit einstellen unnd durch vertreuliche personen sich dahin bearbaitten sollte ob man erkundigen khöndte wo hinaus sich die höhere stende zubegeben vorhabens sein möchte  alls dan die erbarn stett ir beratschlagung dises ersten punctens desto besser unnd fueglicher darnach anstellen khöndten 
         Visitation  Inn disem rath hat auch der  statt Straßburg gesandter  die acta jungst gehaltener visitation des ksl camergerichts  so durch seiner  herren advocaten doctor Johann Nervium  verrichtet worden neben einer rechnung uff gewendten uncostens den stetten ubergeben und daneben angezeigt dz nichts beschwerlichs uff solcher visitation so den  stetten praejudicirlich sein möchte furgenomen sonder er zu  allem  consultationibus gleich andern stenden gezogen sey worden 
         Darauf uberkhomen das die rechungen durch die deputierte stett Cölln Nürmberg Speyr Augspurg Ulm unnd Franckhfort abgehört die acta der statt Nürmberg an welcher die visitation nechst zukhunfftigen  77 jars  sein werde zuegestellt auch ein gleichformig exemplar zu der registratur gelegt werden soll 
         Es ist auch dise raths zeit wie zuvor mehrmals beschehen der  meintzisch canntzler  herausser  vor der raths stuben  erschinen unnd sich bey der statt  Cölln  unnd  Regenspurg  so zue ime hinauß  fur die rathstuben  erfordert erkhundiget ob die erbarn frey- unnd Reich stett auch mit irem bedenckhen auf der  ksl Mt replic bey dem andern puncten des lanndfridens  item des pollnischen wesens dan auch der moscuitrischen  schickhung  halber gefast weren Darauf sy ime zur antwortt geben dz sy mit ihrem bedenckhen uff die drey obgemelte puncten alberait gefasst unnd uf der hohern stend relation erwarten thetten 
        