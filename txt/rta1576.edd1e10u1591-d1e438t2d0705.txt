 Donnerstags den 5 Julii   
        
         Stett zu  ksl Mt  erfordert  Haben die  ksl Mt  durch den  Reichs marschalckh  der erbarn stett gesandte alle morgens zwischen 7 und 8 uhrn in  dero pallatium  ervordern lassen alda inen  ir Mt  mundlich furgehalten ungevarlich wie volgt 
         Nach dem  ir Mt  sich versehen man solt nun mer  ir Mt  getane  proposition  in beratschlagung gezogen haben es hett sich aber ein strit zwischen den Kff den mäintzischen unnd sächssischen gesandten des ansagens halben zu getragen  darumb sich die sachen etwz verweilt aber  ir Mt  nit underlassen wellen  der stett gesandte selbs mundlich anzusprechen Dann obwol  ir Mt  sich in dero  proposition  und mundtlichen furhalten vernemen lassen wohin sich dz hungerisch wesen des türggen und seines kriegs halben erstreckhte und gemeint were so hett aber doch  ir Mt  nit underlassen wellen inen merer und weiter furbringen zuthun dann ein alt sprichwort  wer recht beichtet der wurd auch recht absolvirt  Und wern die sachen in der warheit also man solt  ir Mt  auch gewißlich glauben wa die not und gevar nit so groß dz es  ir Mt  wol unangezeigt gelassen hette weil aber solche not so hoch und groß verhanden so khöndten es  irer Mt  zuvermelden nit underlassen 
         Nun hett man aber aus der  proposition  vernomen dz die  grenitzen in Hungern  soweit und bis an  Össterreich  herauf in des turggen gewalt khomen Dann obwol  ir Mt  und dero länder bißher alles dz getan und getreulichen geleist was sy immer thun und leisten können und wolte Gott dz  ir Mt  und sy ein solches noch thun und damit dem Hl Reich verschonen köndten weil aber diser handel in  Hungern  mit dem turggen uber die 50 jar gewört wern  ir Mt  und dero königreich und land auf dz eusserst erschöpfft wie dann ein prunn wie groß er auch sei erschöpfft werden khönne und wz  ir Mt  und dero getrewe land und leüt thun khönnen dz hetten sy getreulich geleist wolten auch nichts liebers winschen dann dz sy dem feind nochmaln einen gnugsamen widerstand thun etwas fruchtbars außrichten und gemeiner stend hierinnen mit irm begern verschonen khöndten Aber wie  ir Mt  vermeldt so were es dahin khomen dz  ir Mt  und ire land allein dem feind widerstand zuthuen oder ine aufzuhalten unmenschlich auch unmuglich were in sonderer erwegung seiner grossen macht gewalts und gehorsams bei seinen undertanen Dann menigclich bewusst were wz es fur ein feind der nit allein mit  irer Mt  und dero land sonder auch dem gantzen Hl Reich und andern potentaten zuthun hette und es sy mitbelangte dann man dz exempel mit Hispanien und den venedigern fur augen nemen solte dann unangesehen sy zusamen gesetzt nichts desto weniger er der turckh  Zippern    Thunnis  und  Golleta  eingenomen hette   
         Nun musste  ir Mt  bekhennen und were dem also dz man  irer Mt  wie auch dero geliebten vorfordern ein stattliche ansehenliche hilf durch gemeine stend geleist und mitgeteilt aber es hat sich an dem erwunden wann man die gelegenheit gehabt den feind widerstand zuthun und was verlorn wider zuerobern dz die hilf alßdann nit mer vorhanden gewesen und nichts anders ußgericht worden dann dz man dardurch dem feind ursach gegeben sich uf die fuß zumachen zu sterckhen und sein Reich zuerweitern Darumb sy der stett gesandten neben andern stenden wol zuerachten und zubedenckhen hetten dieweil irer Mt und dero land hilf dem turggen widerstand und abbruch zuthun vil zu gering dz mit einer particular hilf gar wenig geholffen sonder dz man auf ein beharrliche bestendige hilf bedacht sein musste mit welcher der feind jederzeit abgetriben ime begegnet und er ein abscheuchen daran haben mechte Derhalben so wolten  ir Mt  ir keinen zweivel machen sy die gesandten wurden solches alles zu gemut ziehen und wie der sachen notturfft erfordert erwögen Dann da es welchs der allmechtig gnedig verhueten wolle dahin khomen solte dz die  hungrische grenitzen  gar in des turggen gewalt khomen solten so wurde dz Röm Reich den feind auch bald haben und empfinden Man hett dz  vergangen jar  wol gesehen als er etliche heuser an denen nit vil gelegen eingenomen wz fur ein geschrey und erschreckhen es bei dem gemeinen mann verursacht und sy die flucht da doch khein feind vorhanden gewesen herauf bis geen  Passaw  genomen   
         Die hungern sein des turggen anlaufs und einfals wol gewont besorgen sich desselben nit da es aber herauf an die teutsche khomen solte und man erst hilf und widerstand thun wölte so besorgte  ir Mt  die hilf wurd alßdann vil zuspat sein dann man die exempel an  Grecia  und  Constantinopol  vor augen hette die auch nit glauben noch dar zu thun wollen bis es zu letst dahin khomen das die groß not und gevar des turggens vorhanden gewesen Als sy es aber mit der that erfarn hetten sy letstlich gern geholffen und dz irig zugesetzt es wer aber schon zuspat gewessen Derhalben besorgten  ir Mt  da man nit bei zeit darzu thun dz dem Hl Reich eben dz was andern zugestanden begegnen mechte so sei es auch noch nit gar an dem dz mans nit erschwingen noch die hilf ertragen khöndte Darumb verhofften  ir Mt  die stend des Reichs werden inen dise sach angelegen sein lassen und befurdern damit nit allein der feind abgehalten sonder auch die gantz christenheit dardurch geschützt und geschirmet werden muge Es sei je besser dz vorsteenden gevärden zeitlich begegnet dann wann dieselben ervolgt alßdann erst rat gesucht werde Dz vermeldte  ir Mt  nit darumb das sy die sachen beschwerlicher machen wolten dann sy ist sonder darumb dz man gemeine wolfart desto zeitlicher bedenckhen und behertzigen wolte dann wann sy die gesandten die  grenitzen  besehen solten wie  ir Mt  nit zweivelt dz etliche uß irm mitel dieselben gesehen hetten so wurden sy entlich finden dz  ir Mt  weniger dann es were angezeigt hette Derhalben  ir Mt  sich zu den stenden und inen den gesandten versehen wolten sy wurden es dermassen bedenckhen und zu gemuet furen damit dem feind zu zeit begegnet er von seinem vorhaben abgehalten und die gemein christenheit geschutzt geschirmt und in rue gestelt wurde Daran erzeigten sy  irer Mt  ein gnedigs gefallen neben dem dz sy es zuthun schuldig es auch inen und gemeiner christenheit zu allem gutem gelangen und komen wurde 
         Darauf der erbarn stett gesandten nach kurtz gehabter underred anzeigen lassen Es hetten irer Mt und des Hl Reichs frei- und reichsstett gesandten in allerundertenigkheit angehört wz  ir ksl Mt  inen gantz trewhertziger vätterlicher und gnedigister wolmeinung gnedigist angezeigt Theten sich gegen  irer ksl Mt  solcher irer trewhertzigen gnedigsten zunaigung undertenigist bedanckhen wolten nit underlassen solchs alles ires teils in beratschlagung zu nemen und dermassen zubedenckhen wz inen zuthun immer muglich und sich irer instruction und bevelch nach geburen wolte mit allerundertenigister bitt ir und irer obern allergnedigister herr zusein und zubleiben und sy bei irm alten herkhomen privilegien rechten und gerechtigkheiten allergnedigist zuschutzen zuschirmen und handzuhaben 
         Welchs also  ir Mt  zu gnedigem gefallen angenomen und sich erbotten was letstlich vermeldt sy die stett bei irn recht und gerechtigkheiten zuschutzen und handzuhaben dz sei  ir Mt  zuthun geneigt und urbitig 
         Pomeridio 
        
         Stettrat turggenhilf  Ist in gemeinem der erbarn stett rat zubedenckhen gestelt ob man auf  heut  beschehne der ksl Mt adhortation den puncten der turggen hilf in gesambtem rat tractirn oder es nochmaln dem verordneten usschuß bevelchen wolte 
         Uf welchs in der deßwegen gehabten zweiten umbfrag beschlossen das  morgen  frue zu 6 uhrn alle der erbarn stett gesandten widerumb beisamen erscheinen ein jeder sein habenden bevelch und instruction auf disen ersten puncten  propositionis  andzeigen und decisive davon reden solte wz vonwegen der erbarn stett den hochern stenden hierauf fur ir bedenckhen furzubringen sey 
         Stett sollen nit verruckhen  Und nachdem der stett Rotenburg und Windsheim gesandte albereit widerumb abgereisst und dann die von Schwäbischen Hall zuverruckhen auch willens gewesen so ist bedacht dz sy wie auch alle der ubrige erbarn stett gesandten so in ausschuß nit verordnet ermant werden solten alhir zubleiben und disem reichstag beyzuwonen damit wann mer dergleichen fur die  ksl Mt  erfordert wurde man nit in so geringer anzal erschine dz auch dz abreisen beder stett gesandten gegen irn herrn und obern schrifftlich verwisen und sy des  zu  eßlingischen abschids de  anno 71  erinnert werden solten   
        