 Pfintztags den 11 Octobris   
        
         Alls auf  heut  frue in den Reichs rath umbgesagt unnd erkhundigt worden dz die höhern  deß  von Uranien  unnd consorten anbringen  albereit berathschlagt unnd sich verglichen hetten auch an  heut  referirn unnd correferirn sollten derowegen haben die erbarn stett entlich dises bedenckhen zu referirn sich verglichen Das  nemblichen die stett auch ires thails was angeregter gesandter deß  von Uranien  angebracht angehört unnd gleichwol was er beneben in schrifften ubergeben dieweil solches noch nit gar abgeschriben nit gesehen derohalben sy sich keines ausfurlichen bedenckhens dises werckhs nit vergleichen khönnen Dieweil sich sy aber hierbey erinnert was massen die erbarn stett sowol bei der  ksl Mt  alß wol auch bey den höhern stenden diser niderlendischen krieg wegen unnd den erbarn stetten daraus ervolgten verderblichen beschwerden halben alls sperrung der commercien licentz unnd lastgeldts und anders angehallten unnd gebetten auf mitl unnd weg bedacht zusein wie dieselben abgestellt werden möchten  also wolten sy sich ires thails mit den höhern auch gern vergleichen 
         A meridie 
        
         Alls an  heut  in der frue die höhern ire relationen deß uranischen anbringen halben eingestelt  unnd nach mittentag widerumb in Reichs rath angesagt worden die erbarn stett in irer  rathstuben  zuesamen khommen unnd  herr Dr Peuttinger  angezeigt Alls er an  heut  anderer geschefft halben in der meintzischen canntzlei gewesen unnd von dem  meintzischen canntzler  zu red gesetzt worden ob auch der erbarn stett abgesandte deß uranischen werckhs halben eines bedenckhens sich verglichen er aber doentgegen vermeldet dz die erbarn stett ires thails dieweil sy deß abgesandten ubergebene schrifft nit gelesen noch gesehen nit vil wurden schliessen khönnen sich der  meintzisch canntzler  hierauf erpotten ime solche schrifften zu communicirn doch dz er dieselben in eill allein ablesen oder auß der erbarn stett mitl noch einen der sy neben ime liesse ziechen möchte Also hat er solche schrifften zu danckh angenommen unnd dieselb mit  H Dr Puchelmayr  abgelesen Darauf ist nun bedacht unnd beschlossen das es die erbarn stett bey dem bedenckhen wie an  heut  davon geredt allerdings bewendten und  allein in der relation dz die stett das schrifftlich anbringen nit gesehen außgelassen werden sollte 
        
         Reichsrat  Nach disem sind die erbarn stett in den Reichs rath erfordert unnd alß sy  hinab  kommen ist von dem  meintzischen canntzler  referirt worden dz die churfürstlichen räth unnd abgesandten deß  von Uranien  unnd consorten anbringen berathschlagt Die hetten sich nun eines bedenckhens verglichen unnd damit dann solch bedenckh  der  röm ksl Mt  noch an  heut  furgebracht unnd uberantwortt werden möchte also wer solch der kfl abgesandten bedenckhen zu befurderung der sachen auf dz papüer bracht worden wie er dan solches alßbalden hiebei mit no  zusehen  abgelesen 
         Alls darauf die fürstlichen räthe unnd abgesandte zusamen getretten sind die erbarn stett sintemal sy vermerckht dz die fürstliche abgesandte auf diß der Kff bedenckhen in beysein der erbarn stett zu correferirn bedenckhen  getragen widerumb abgetretten unnd in  irer rathstuben  zuesamen kommen 
         Volgendts widerumb  hinab  erfordert und ist von dem  meintzischen canntzler  vermeldet worden dz die chur- unnd fürstliche abgesandte mit dem gestellten bedenckhen wie dasselb concipirt unnd abgelesen zufriden weren 
         Darauf die erbarn stett ir bedenckhen wie sie sich dessen verglichen referirn unnd vermelden lassen Dieweil dan die erbarn stett hiebevor  ire ksl Mt  gebetten auf die weg zugedenckhen wie dz niederlendisch kriegswesen einmahl zu frid unnd ruhe gebracht wurde unnd dan an jetzo die gelegenheit selbsten mit brecht das der  von Uranien  frid unnd mit  irem könig  außgesandt unnd vertragen zuwerden begerten die höhern auch sich dises bedenckhens verglichen dz  ire Mt  bei der konigclichen regierung in Brabandt umb frid ansuechen unnd deßhalben allen muglichen vleiß anwenden solten also liessen inen sy solch bedenckhen auch  gefallen unnd thetten sich mit derselben vergleichen 
         Dise Reichs raths zeit ist auch ein  schreiben von des  camergerichts praesidenten  unnd beysitzer  abgelesen  Dieweil aber von dem  meintzischen canntzler  vermeldt dz diser stritt zwischen dem  Kf  unnd camergericht alberait in supplication rath furgenommen so ist es dabey gelassen worden 
        