 Donnerstag den 5 Julii   
        
         Usschus in puncto der turggen hülf  Proponiert  Saltzburg  Demnach  gösterigs tags  durchs mehrer were beschlossen worden das man der  ksl Mt  ein treuhertzig ersprießliche hülff laisten und dieselb nit zuverlassen sein solt Wie aber und was gestalt da were das mehrer gewest uß beweglichen uhrsachen die hülff dem rohmtzug nach anzustellen Dieweil aber auch von etlichen vermeldet worden der österreichischen bericht solte deß gemainen pfennigs halber anzuhören sein so were davon zureden ob solches beschehen solt Und alß dan were zureden was der  ksl Mt  zubewilligen und wie man sich uf ain eilende hülff wölle gefast machen 
         Saltzburg  votiert Dieweil die  ksl Mt  verschiner in irem mündlichen andermals gethonen fürbringen allergenedigst begert die stendt wolten etwa die contribution uff andere weeg richten dan des rohmtzugs anschlegen nach  so möchten der österreichischen bedenckhen anzuhören sein 
         Baiern  sagt man möge anhören achte aber man werdt mit dem disputieren die sachen verhinderlich ufhalten Sie heten iren bevelch angetzaigt hielten auch darfür  ir gn F und herr  werde uber die mit gemainer landtschafft gemachte verträg und vorige purden ire underthonen mit dem gemainen pfennig nit beschweren 
         Daruf  Österreich  vermeldt sie heten us gösteriger consultation das mehrer dahin verstanden das alle stendt unangesehen irer vilfaltigen fürgebrachten und ertzelten underschidlichen beschwernußen nichts destominder die  ksl Mt  hülfflos nit lassen sonder mit ainer solchen hülff begegneten damit die vorsteende gefhar der grenitzen und andere gewaltsame fürnemmen deß türggen möchten abgewendt werden 
         Dieweil nun dasselbig unsers ermessens nit beschehen khan es werde dann in dem Reich ein solcher vorrath zusamen getragen damit die  ksl Mt  uf den nothfall solch gelt an der handt haben dasselbig eilends zusamen bringen und den feindt derends ufhalten oder schlagen oder uf dz wenigst verhüeten khundten das der feindt mit seinem gewalt sich nit für die vestinen schlagen und begeben khündte in erwegung sein gewalt  und khriegßerfharung so gros das khain veste vor ime halten khan noch auch schier leuth zu finden die sich in dergleichen besatzungen begeben wöllen 
         Weil man dan die sachen allain dahin stöllen  soll  und mues den türckhen zu seiner ankhönfft angelegen pässen ufzuhalten und daneben die grenitzen statlich und wol zuversehen so gehört zu disem grossen und notwendigen werckh ein grosser ernst datzu auch ain grosse antzaal gelts 
         Nun wisten wir die österreichische als die disen khrieg nun mer 50 jar uf dem hals gehabt wol was beschwernußen die  anclagen  mit sich brachten wolten auch nichts liebers dan das man die weeg antzaigen khöndt das disem allgemainen augenscheinlichen obligen mit wenigsten unstaten deß Heiligen Reichs möchte geholffen werden dargegen aber der feindt so nahendt und gewaltig das mit khlainer hülff gegen im nicht allein nichts statlichs zuverrichten sonder nichts dann verlust und undergang zuerlangen wie man laiders mit deß Reichs und der  cron Ungern  merckhlichen grossen schaden und nachtail zuvil erfharen 
         Will man dan disem werckh recht helffen wie es der teutschen nation notturfft zum höchsten und eussersten erfordert so ist unmüglich das ain solche statliche hülff in einem so weutleuffigem Reich angestelt werden khöndte das es durchus allen stenden gefallen und gelegen sei Derwegen man solche nothfhäll daran unnserm christlichen glauben auch uns allen unser ehr leib und  guet gelegen dermassen für die handt nemmen nit wie man will sonder wie man khan und mag es geschehe gleich durch mitl des allgemainen pfennigs des röhmertzugs oder andere gelegnere weeg 
         Dieweil dann sich  gösterigs tags  die herren des usschuß gemainlich mitleidenlich und guethertzig vernemmen lassen das in albeege ein statliche hülff an gelt bewilliget und ein notturfftiger vorrath gemacht werden mus damit dem schedlichen tirannen nit thür und thor zu unserm eussersten verderben offen stehen 
         So will an jetz unsers ermessen allein von nöten sein davon zureden wie etwa solche hülff ersprießlich und mit mündern unstatten der stende möcht fürgenommen werden 
         Römerzug  Sovil nun anfangs  das mitl des römertzugs belangt  ist dasselbig bißanher im Reich im gang gewesen es haben auch die stendt desselben bißanher dermassen dessen gewohnet das sie villeicht nit wol uf andere mitl zu weisen Dargegen aber so weis man sich zuberichten das derselbig weeg  anno 21  allein zu  khaiser Carls  raiß nach  Bononia  bewilligt da man allain pro auctoritate et splendore Imperii gehandlet  und jetz aber da man pro aris et focis khriegen und des gewaltigen feinds in der ganntzen welt erwöhren sollen da hete es weit einander mainung  novo enim morbo novum remedium inveniendum  sambt dem das das mitl des römertzugs vil grosser und ungleicher beschwerung mit sich zeucht deren sich vil stendt im Reich zum höchsten noch beschweren 
         Dann erstlich ist bewust das wenig stende oder doch gewis derselben nit vil das gelt so nach dem römertzug ußgethailt uß aigenem seckhel und cammerguet geben und dasselbig alles allein von den armen underthonen eintziehen auch etlich desselben eingetzogenen gelts langsamb und zu zeiten gar nicht erlegen biß man sie mit rechtlichen langen processen dartzu bringen mus solches alles aber nit allein den armen underthonen neben andern mer obligen hochbeschwerlich sonder auch solche ungleichait mitbringt das desto weniger glückh und hail bei der sach sein will 
         Zum andern so geben die reichen Kff und Ff us irem cammerguet also auch die reichen thumbstifft dern vil im Reich deßgleichen  die halben stifft  unnd praelaturen die nit immediate dem Reich underworffen welcher gleichfals ein grosse antzaal im Reich auch nichts dartzu die doch aller billichait nach  sie  vor allen andern mitleidenlich ertzaigen solten 
         Item so hat der teutsche orden im römertzug auch ein geringen anschlag der doch in solchen nothfhällen weit ein mehrers thun khöndte 
         Item so seindt der verloren verarmeten und eximierten stendt sovil das der anschlag nach dem röhmertzug bei weitem nit sovil ertragen mag alls vil stende die der sachen nit genuegsamb bericht erachten möchten 
         Item so hat die freie ritterschafft im Reich sovil  statlicher ansehlicher gueter und ist jetz auch das gröste vermögen bei inen das sie nun ire schuldige und gebürliche hülff zu disem gantzen werckh wie sich wol gebürt ertzaigen solten das es sich in ein mechtige grosse summa erlauffen wurde sambt andern mer beschwerungen welche wir an jetzt zuerzelen underlassen 
         Dieweil dann solche obbemelte stendt alle bißanhero in gelaisten hülffen dem röhmertzug nach leer ußgangen und die gantze purdt allein ob dem armen man gelegen so gebürt es nit allein ein untregliche ungleichait im Reich sonder es auch ein solche hülff die so nach dem röhmertzug vertheilt wurdt nur allein ein particular- und gar nit ein universal hülff  zu nemmen  das aber zu widerstandt aines solchen gewaltigen feinds bei weiten nit erkhleckht und genuegsamb 
         Wir die österreichische wissen uns auch zuerinnern das  anno 66  der  ksl Mt  gleichwol ein grosse hülff und nemblich 24 monath bewilligt worden davon  ir ksl Mt  in 8000 gerüster pferdt und 4 regiment khnecht stölt  Als aber dieselbigen 4 monath im feldt gewesen da wäre schon khain gelt mer vorhandten gewesen 
         Solte dann wie es die unvermeidenliche notturfft erfordert ein ersprießliche beharliche hülff bewilliget dieselbig auch dem rohmtzug nach uff etliche monat gestölt werden so ist zu besorgen das die armen underthanen uf denen der last allein läge solche hülff ob sie schon bewilligt nit erlegen wurden khönnen dardurch das gantz Reich in unwiderbringlichen schaden gefhürt wurdt 
         Darumb wir für unser personen nit gedenckhen khöndten wie ein solche notwendige und ersprießliche hülff bewilligt durch mitl des röhmertzugs angestelt werden khöndte 
         Derhalben wäre man uf disen und mer beweglichen uhrsachen in den vorigen reichßtägen offtermals uf den gemainen pfennig gangen und albeegen darfür gehalten worden das es eben das recht mitl sei dardurch vorsteender gefharligkhait geholffen werden möcht   
         Solcher vorfharn exempel wir auch nachzufolgen sein erachten und es darfür gehalten das khain christenlicher gleichmessiger pas ersprießlicher und münder beschwerlicher weeg zu finden dan eben der gemaine pfennig 
         Das aber durch etliche opponirt möcht werden als solte der Kff und Ff cammergüeter zum thail erschöpft der arm man auch der mißgewechs täglicher schatzung durchtzug und andere dergleichen beschwernußen halber dermassen erarmet sein dannenhero das mitl deß gemainen pfenings ime mit nichten erschwinglich auch derwegen  ir ksl Mt  nit nutzlich noch fürträglich sein möcht Daruf will uns gedunckhen das solche argumenta in disem fhall nit stat haben khönnen dann dem rohmtzug nach allein die armen contribuieren müessen so doch der gemaine pfennig menigclich in gantzem Reich zugleich betrifft und ein jeder ferner nit dan nach seinem vermögen er jetzt gestallet angeschlagen wirdt Welchs den armen man vil ringer da man recht mit umbgeth dann das mitl deß röhmertzugs ankhommet in erwegung  das die reichen und andere exemptae stendt wie oben gemelt zugleich mit in der zech sein und deßhalben der armen desto baß verschonet werden mag 
         Was dann angetzogen wirdt das der gemaine pfennig ein grosse ungleichait mit sich bringen solte das will bei uns auch khain genuegsambe uhrsach sein dieweil im gemainen pfennig menigclich nach seinem vermögen contribuiert so doch dem römertzug nach allein der reichsstendt particular underthonen belegt und zubesorgen offt gar zu hoch als ir anschlag sich erströckhen möcht   
         Das dann verrer vermuetet werden will das ein ansehliche grosse summa gelts us dem Reich in anderer potentaten hendt khommen die comertia gespört dardurch dann abermals vil stenndt in abnemmen gerathen und deßwegen der gemaine pfennig auch desto weniger ersprießlich So ist gleichwol nit ohn das vil gelt us dem Reich khommen auch vil handels leuth darumb panckherotiert hergegen aber  was  das solches allein ein oder zwen particular stendt im Reich antrifft die dannoch dem gemainen pfennig nach ir vermögen ein weeg wie den andern versteurn müessen Und da schon ein abgang daran erfolgen solte so wurd es doch dem röhmertzug nach gleich so wol beschehen müessen als in den gemainen pfennig 
         Was dann vermaint werden will das der gemaine pfennig nit sovil ersprießlich sein solle als die anläg nach dem röhmertzug Achten wir darfür das beede weeg nur idea  und forma seien darnach man die reichshülffen anlegen möchte dieselbige erhöcht oder ernidrigt werden mögen wie man will da man gleichso wol den röhmertzug so hoch spannen khan das er eben sovil ertragen khan als der gemaine pfennig 
         Das man aber allain den armen man damit beschweren und us seinem schwais den khrieg verrichten solte das wer nit allein unchristlich sonder dem armen mann zuerlegen gantz unmüglich und der sachen gar undienstlich Dargegen aber was den gemainen pfennig anlangt da khan ain jeder auch geringes verstands leichtlich ermessen das 100 mer khönnen geben denn 50 sonderlich da auch die fürnembsten stendt als im gemainen pfennig gebreuchlich mit eingetzogen werden 
         Derhalben dan gar nit zu zweifeln das der gemaine pfennig vil ersprießlicher auch in der gemain vil münder beschwerlich dann der rohmtzug 
         Sovil etlicher landtschafft schuldenlast belangt hat solches bei den österreichischen auch khein groß bedenckhen dan wir die sachen dahin verstehen das die armen underthonen ein weeg wie den andern die här darleichen müessen es werde gleich die hülff nach dem gemainen pfennig oder röhmertzug bewilligt also das dergleichen schulden ob inen selbs stehen bleiben 
         Sodann von wegen des burgundischen crais halben verschiner tag im usschus angeregt worden  da khöndten wir den herrn mit grundt antzaigen das derselbig  anno 66  nit allein sein angebürnus dreier kfl  anclag  erlegt  sonder auch particulariter darneben etlich vilhundert tausendt ducaten zu hülff richtig gemacht Und zweifflen auch gar nit weil die sach  ir kgl W  zum thail auch mit antrifft sie werden sich unangesehen ires erlangten vertrags  nach gelegenheit jetziger khriegsempörungen dermassen ertzaigen daran gemeine stendt wol zufriden sein werden 
         Gleicher gestalt ist auch zuverhoffen wo gleich der  khönig us Franckhreich  sich der drei stifft Metz Dull und Verdun halber in den gemainen pfennig nit einliesse das er dannoch ermelte drei stifft dahin halten wurde das sie nach gelegenheit ires teglichen erlitenen schadens unnd trübsaals auch etwas statlichs thun sollen Und ob es gleich nit geschehen solte so khöndte man doch irenthalben solch gros werckh nit einstellen 
         Den  hertzogen von Sophoi  betreffendt da ist gleichwol zubesorgen das er den gemainen pfennig auch nit bewilligen wurdte Danebens wüste man sich aber wol zuberichten das er dannoch  anno 66  dem Heiligen Reich ein statliche hülff geraicht  desto mer versehens er werdte sich hinfüro auch mit leidlich ertzaigen 
         Die  dann von dem  hertzogen von Lottringen  gleichfals zuverhoffen welches sachen diser zeit wie offenbar ist zertrent genueg stehen 
         Hieruf halten wir noch darfür das nun mer genuegsamb bewisen was mengel die anlag nach dem röhmertzug mit sich bringt und worumb der gemaine pfennig mer fürstendig und nutzlich 
         Allein will es an dem jetz gelegen sein wie derselb angestelt werden soll das er gemeinen stenden des Reichs nit zu schwer und uf ain solche gewißhait gerichtet daruf man sich zuverlassen 
         Nun befinden wir das alle bewilligte bißanhero gemaine pfennig allein dahin gestölt worden das ein jeder sich selber nach seinem gewissen taxir und dem selben nach sein hülff unangetzelt und verborgen in die khraiß truhen usschitten soll Also ist auch offtermals uf vorigen reichßtägen tractiert worden das solche anlag mediante iuramento etwa geschehen solte   
         Dieweil aber bei jetziger rochen welt khein rechte sicherheit daruf zustellen so besorgen wir es mues dem werckh einander weeg gesuecht werden Wie wir dan nit zweifleten die herren des usschuß die werden irer beiwohnenden geschickhligkhait nach den sachen auch nach gedacht haben und etliche bequemere mitl fürzuschlagen wissen 
         Aber für unsere personen wöllen wir den herrn zu einem fernerem nachgedenckhen nachfolgende mitl anmeldten 
         Erstlich dieweil die Kff und Ff auch villeicht andere hohe stendte nit gern zuelassen das ir vermögen taxirt und an tag khomme ob die sach dahin zurichten sein solte das nemblichen einem jeden Kf und fürsten  prelaten graffen ein zimbliche leidliche tax ex aequo et bono gestimbt die er von wegen seiner selbs aigner cammergüeter an stat des gemainen pfennigs zu dem allgemainen werckh raichen und geben solle 
         Zum andern das alls dann eben derselb Kf und fürsten oder standt zwen seiner räth ordne und dieselben neben zwaien frommen tauglichen personen von einem jeden crais alle und jede underthonen seines fürstenthumbs oder lands gaistlich und weltlich exempt und nit exempt beschreiben und alßdann einen jedlichen seinen gebürenden anlag als fünff mer oder münder vom 100 alles verrers inhalts deß Reichß abschids  anno 42  und  43  auflegen  und dasselbig gelt in ain gemaine craistruchen verwahrlich gelegt und davon  ir ksl Mt  zu hülff der grenitzen und zuunderhaltung der andern pferdt järlichen ein genante summa gelts geraichet und der rest zu einem vorrath behalten werden möcht 
         Solcher vorrath möchte allßdann bei den craisen oder gemainen lögstetten behalten und ohne vorwissen gemainer stendt mit nichten angegriffen werden 
         Wölches haben wir für ein notturfft geacht uf des usschuß begeren zu fernerem und bössern bericht anzutzaigen nit underlassen wöllen deß versehen anderen fürstliche rath wo etwa in disem fürschlag weiter mengel oder bössere mitl und weeg gefunden oder verhandten sein möchten dieselben auch für bringen möchten damit man einmal zu einem richtigen fürschlaag khommen möcht 
         Nach disem voto und eröffnetem bedenckhen ist wider ein umbfrag ergangen und  Saltzburg  votiert sie befinden das man die sachen treuhertzig vermainte wie etwa mit weniger beschwerdten der underthonen ein ersprießliche hülff der  ksl Mt  khunde gelaistet werden Dargegen befunden sie auch und hielten gentzlich darfür dieweil der gemaine pfennig hiebevor vil unrichtigkhaiten mit sich gebracht er möchte an jetzt noch mer geben so heten sie auch bevelch sich von dem gemainen beschlus und mehrerm nit abzusöndern Weil dann  gestern  das merer gewesen das man dem rohmtzug nach die  anclagen  dirigieren soll und sie von  irem gn herrn  uf den gemainen pfennig zu schliessen nit abgeferttigt so liessen sie es nochmalln beim mehrern und gösterigen beschlus bewenden 
         Baiern  sagt sie zweifleten gar nit dan das die  ksl Mt  die sachen allergnst und wolmainet wöll solches hiemit abermall und also durchus semel pro semper praesupponiert haben aber  sein gn F und herr  khundte in den gemainen pfennig us hievor mermalln angeregten uhrsachen nit bewilligen Nit das  ir f Gn  gedächten wenigers zuthun als durch den gemainen pfennig sonder wolten  irer Mt  eben sovil laisten als der gemaine pfennig ertragen möcht Und da 24 monath dem rohmtzug nach nit erkhleckhlich wurden  ire f Gn  noch 24 und mehrers raichen doch wölle hiemit andern stenden nit fürgriffen haben und liesse es also bei gösterigem mehreren beschlus nochmalln bewenden 
         Österreich  zoche sich uf sein gethones votum und bericht   
         Brandenburg  sagt demnach sie uf solches nit abgeferttigt dann  ir gn F und herr  hete nit vermaint das die noth so gros sein solt als in  propositione  vermeldet worden so heten sie solches alles  irem herrn  zugeschickht weren teglich beschaids gewertig deß versehens  ir f Gn  werden sich von gemainem beschlus nit absöndern wuste auch nit anders dann  ir f Gn  wurden uf den rohmtzug gehen Dieweil aber der herrn österreichischen angeregte motiva anseenlich und wolußgefhürt so bäten sie man wolte inen copias davon widerfharen lassen 
         Bremen  sagt  sein gn herr  hete darfür gehalten das der gemaine pfennig vil fürträglicher auch leidenlicher sein solt dan die anschleg nach dem rohmtzug darinnen vil stendt zu hoch angeschlagen dan sich befunde das mancher standt 100 zu fueß gebe und ein anderer nur etwa 10 der doch sechsmal mer lands hete als der die 100 geben mus Zum andern ob wol  anno 66  statuirt das niemandt solche eximiert sein sonder die Ff macht heten die underthonen stifft capitl mit steuren zubelegen  so hette man doch mit nichten wöllen parieren Es heten die anseenliche reiche stett als  Bremen  und andere nichts geben der adl auch nichts die stifft sovil als nichts 
         Dieweil er aber vernäme was beschwernus auch der gemaine pfennig uf und mit sich brächte als unmüglich sein möcht das er khundt ordenlich eingebracht werden und also per consequens der  ksl Mt  nit fürträglich sein solt Da nun in dem ahieigen abschidt diser puncten sovil die stifft stett anlangt die sich eximieren und iren landsfürsten nicht contribuieren wöllen etwas mehrers  gescherpft und verbesseret wurde dergestalt welcher sich also zu contribuieren waigern und darüber am ksl cammergericht verclagt wurdt derselbig ad denuntiationem statim in poenam dupli oder in die acht zw condemnieren sein solt da dann solcher punct in jetzige abschidt besser versehen so liesse er ime von  seines gn herrn  wegen das mitl des rohmtzugs auch gefallen 
         -Lüneburg  meldet  sein herr  ließ ime den gemainen pfennig alls das christlichsts leidenlichsts mitl gefallen und deß uß denen uhrsachen erstlich das Reichs anschleg gantz ungleich und vil underthone den herrn nichts contribuieren alß der adl gar ain wenigs nur ein quotam und nit nach seinem vermögen des schier gar nichts were So geben ansehliche stett auch nichts weder der  ksl Mt  noch irem landsfürsten lege also die purde dem armen mann allein uf dem halse Solte er dann verrer beschwerdt werden so wäre sich einer ufrur zubesorgen und das sie sich ehe dem türggen wurden ergeben dann also beschwert sein Hoffe derwegen man solte ain anderen weeg und nemblich deß gemainen pfennigs fürnemmen dardurch ein statliche hülff richtig und mit weniger beschwerdten möchte eingebracht werden sonderlich zu machung eines vorraths und das alß dann die hilff an volckh geschickht und jedem crais sein  vota  ufferlegt wurde Darumb wa man ain so statlich notwendig defensiv werckh angreiffen wölle so solle man es dem allmechtigen zu ehren und uns zum besten thun auch allain dasselbig und nit etwa ainer sein besundern aigen nutz betrachten 
         Jedoch da das mehrer wurdt das mans dem rohmtzug  nach wolte anlegen sonderlich mit der scherpfferen erleutterung wie vom bairischen gesagt worden und das die wort des 66-järigen abschids nemblich  wie recht und rechtmessig heerkhumen  ußgelassen wurden so wölle er sich von  seines herrn  wegen auch nit absöndern 
         Wormbs  und  Wirttemberg  repetierten ir  gösterigs tags  gegeben votum  Und dieweil der österreichischen bedenckhen wichtig so baten sie inen copias davon widerfharen zulassen 
         Aichstet  vermaint der gemaine pfennig khundt beschwerlich anderer gestalt angestelt und erlangt werden dann wie er  anno 42  bewilligt und verabschidet worden  Und dieweil die fürsten ire contributiones dem rohmtzug nach aintwedern uß irem aigenen cammerguet erlegten oder sonsten hin und wider ufbrächten biß sie es letzlich allgemacht von iren underthonen widerumb einbrächten und aber der gemaine pfennig also par erlegt werden mues welches des armen mans gelegenheit und in seinem vermögen nit wäre das gelt par zuerlegen so hielte  sein gn F und herr  dem rohmtzug mer fürtraglich und ersprießlich als den gemainen pfennig 
         Hessen    Paderborn    Lüttich    prelaten  und  graffen  die repetierten ire gösterige gegebene vota  und begerten copias deß österreichischen bedenckhens 
         Dise umbfrag reassumirt  Saltzburg  Das mehrer were nochmaln wie  göstern  das nemblich der  ksl Mt  die hülff dem römertzug anschlag nach zulaisten seie Jetzt aber were davon zureden wie hoch dieselbig zu spannen und was gestalt auch uf wievil jare Weil es  aber nach bei mittag gewesen ist disen morgen wie auch den mittag weiters nichts gehandlet sonder alle berathschlagung biß  nachfolgenden freitags  verschoben wordten 
        