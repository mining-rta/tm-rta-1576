
         Als nun die erbarn stett uf obbemelten  Donnerstag  frue zu 7 uhrn uf dz rathauß komen und schier bis uf 11 uhrn verzogen ist inen anzeigt sy solten nachmittag umb 3 uhrn wider erscheinen Weil aber die höchern stend sich des concepts der relation  noch nit vergleichen khonnen  ist inen uf  Freitags  frue zu 7 uhrn wider angesagt und furter zu 10 uhrn durch den  herren maintzischen cantzler  furgehalten worden 
        
         Reichsrat  Was biß daher des ersten punctens der turggenhilf halben im chur- und fursten rat wie auch durch die erbarn stett bedacht dz alles het die maintzisch cantzlei in ein schrifft verfasst die solt abgelesen werden darauf hetten sy sich hernach auch vernemen zulassen Als nun solch concept angehört und aus der verlesung vermerckht worden  Zweierlei bedenckhen des churfursten rats  dz die im churfursten rat belegung der undertanen halben zweierley bedenckhens gewesen die im fursten rat aber dem einen teil beygefallen haben die erbarn stett nach kurtz gehabter underred anzeigt Sy hetten bey verlesung des concepts khein bedenckhen sonder befunden es der furgelofnen beratschlagung allerdings gemes Weil sy aber vermerckhen dz von den Kff zweierley bedenckhen furkhomen dz ein dz die undertanen (wie rechtmessig herkhomen und recht ist an den orten da sy gesessen) mit steur zubelegen und dz ander dz die wort (  an dem ort da die undertanen gesessen  ) außzulassen sein solten etc  Stett fallen dem einen teil bey  da theten sich die erbarn stett mit dem teil dz die undertanen an dem ort da sy gesessen belegt werden solten allerding vergleichen dann vil der erbarn stett derwegen von kaisern und konigen privilegirt und befreit wern etc 
        
         Reitlingen  Als auch  eins erbarn rats der statt Reitlingen gesandte  den erbarn stetten ein schreiben von irn herrn uberantwort darinn sy irn gesandten ehaffter ursach halben heimzuziehen zuerlauben begern wie dann sy die gesandten daneben gleichsfals mundtlich gebeten und aber in der erbarn stett macht nit steet jemanden von disem reichstag abzureisen zuerlauben ist inen den gesandten ein solchs neben erinnerung der hievor gemachten stett abschid angezeigt und sy daneben ermant worden noch ein zeit lang dem reichstag beyzuwonen Welchs sy an ire herrn zubringen angenomen und daneben begert inen wider ein antwort uf das uberreicht schreiben an ire herrn (wie alsbald beschehen) mitzuteilen 
        