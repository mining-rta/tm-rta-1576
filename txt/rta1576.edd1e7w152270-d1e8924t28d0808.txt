 Mittwoch den 8 Augusti   
        
         In puncto monetae  Sein  der dreien als des frenckhischen bairischen und schwäbischen crais hiezwischen jüngsten zu Speier gehaltenen reichtags  eingefallene  müntz  mengl so wider des Heiligen Reichs ordnung befunden  verlesen und daruf wie man solche mängel abstellen möge im usschus geredt worden 
         Osterreich  hats nochmalln bei seinem hievorigem voto allerdings bleiben lassen 
         Baiern hat durch  Carle Kheckhen  nachvolgende bedenckhen fürgebracht Die müntzordnung sei wolbedacht und usß erheblichen hochwichtigen uhrsachen also im truckh ußgangen die sei man einmal zuhalten schuldig 
         Und hab sich die  röm ksl Mt  hievor schrifftlich und  mündlich allergenedigst anerpoten von des osterreichischen crais wegen jemands uff die probation täg neben den dreien frenckhischen bairischen und schwäbischen craisen zuschickhen sei aber bißhero nit beschehen Dessen sich die andere drei craisen nit unbillich  zuschworen  dann was ainmal bewilligt oder zuesagt das sei man im werckh zulaisten schuldig 
         Wie dem aber so wiß man in Bairn von kheinem bösen gelt nichts zusagen und ist den ambtleuthen in iren verwaltungen alles ernsts verboten einig böß gelt einschleichen zulassen bei hoher straff und ungnaden und wo ainig verbotten böß gelt angetroffen so zeucht man dasselbig als ein confisciert guet zuhanden der oberkheit ein 
         So seien irer Mt verordnete zu Franckhfurt  anno 71  gehorsamblichen erschinen und haben die sachen mit gantzem ernst zu tractieren angefangen  also das sich ein weil ansehen hat lassen  also  solt die müntzordnung gehalten und die verbottne böss zernichte müntz sorten allerdings abgeschafft und was das müntz edict im buechstaben mit sich bringt exequiert werden Aber hernacher ist es wider ersitzen bliben und böser als zuvor nie damit worden 
         Strasburg Cölln Lüntz und Franckhfurt sein im Heiligen Reich die ungehorsambiste dann sie halten nichts uff die müntzordnung und wirdt vil args mit dem verbotenen gelt uff iren märckhten mit ußgeben und widereinnemmen gleichwol mit grosser beschwerung des Heiligen Reichs getriben Dann also steigen die commertia und ist der gewin der khauffleuth weil man khein guete müntz ufgibt  schlecht der khauffman von stundan destomer uf die waar  Ir Mt  aber oder die crais sollen vermög des müntz edicts ein solchs nit leiden noch zuesehen oder gestatten sonder die verprecher straffen 
         Und es wäre nit ohne das im Heiligen Römischen Reich ein grosse antzal pfennig und auch halbe patzen gemüntzt worden also das die grosse müntzsorten mit beschwernus ufgewechslet weil die khleine sorten nit gerecht oder nit silberheltig genueg waren also das hoch von nöten dz solche pfenning halbe patzen und andere gros und claine ungerechte müntzen confisciert und im Reich nit weiter gedultet wurden 
         Das etliche stendt nur taller und khainen guldenen schliegen da sei nit ohne das  dem Kf von Saxen  bißanhero zugesehen und mit ime gedult tragen sei worden dan  sein kfl Gn  haben einsmal nit darvon stehen oder davon gebracht werden mügen bevorab weil  sein kfl Gn  jedertzeit erpotten der Reichs müntzordnung nach solche taller guet und gerecht an schrot und khorn zumüntzen wie dan bißanhero daran khein mangl erschinen ist 
         Das die müntzmaister und ire müntzgesellen biß anhero  vermöcht werden mögen den reckhpanckh zuzerichten das wäre seltzam zu vernemmen ja auch den craisen verkhlainerlich das sie ir maister sein solten Wolten sie nit reckhen must man sie reckhen und streckhen 
         Das man us dem Heiligen Reich roch  und auch gemüntzt silber verfhüren thäte Wäre nit one das der khauffleuth list und betrug gros aber die schuldt wäre merer thails der oberkhaiten so inen zusehen und dergleichen sachen durch passieren lassen Und da man dem müntz edict nachkheme ir etlich nidergeworffen das so bei inen befunden als ain confisciert guet eingetzogen wurde möchten sie sich dises  usstendes  wol  massen   
         Mit dem silber so vermüntzt ist das contrabantisch usfhüren am schedlichsten weil sie gleich us den zehner  pauliner  schlagen und wider in das Reich bringen damit sie ein grossen gewin haben Wann man aber dz bös gelt nit für guet ja gar nit nemmen wurde diß und anders wol verhüet werden möge 
         Das man in der müntz ein fhal thun wölle das ist nit zuzelassen und denen so es thun gar nit geholffen sonnder werden allein nach dem windt und schatten gegriffen und da das geschehen solte wurd alles anders so der mensch nutzt und neust  in ein grossen ufschlag khommen 
         Sovil das behaimisch bös gelt betrifft rath er  ir Mt  solten underthenigst zuersuechen und zubiten sein das sie die groschen und andere müntzsorten zuverbieten und sie nach der müntzordnung zu regulieren allergenedigst ohn beschwerdt sein wollen 
         Weiter vermeldet diser  Carle Kheckh  das obwol der  ertzbischoff von Saltzburg  guet ducaten biß anhero gemüntzt hete und noch an  iren f Gn  khein mangl erschine so gebe doch die tegliche erfharung zuerkhennen das böse buben verhandten die solche ducaten dermassen schwecheten das sie thails nit aines goldtgulden werd mer sein Disem schedlichen werckh müest auch gebürendermassen begegnet werden 
         Das von osterreichischen vermeldet ist worden das man mit dem silber khauff etwas höher steigen soll sei weder räthlich noch thunlich Dartzu er genuegsame uhrsachen fürzubringen wüste aber er wölle dem löblichen Ff rath damit die schmach nit ufthun und were der fhal in der müntz noch schedlicher dan wer von abfhal der müntz redte der verstehe es eintweders nit oder wirds nit treulich mainen Wie es dan eben denen so berckhwerckh haben zum allerschedlichsten weil sie nicht anders als ain handt vol khupffer und sonsten nichts damit eroberten 
         So hab man uff den gehaltenen probation tägen befunden das die stat Collmar Freiburg Preisach und Basel albereit in der müntz ein höflich fhal gethon welches der f Dlt  ertzhertzog Ferdinandten  albereit zugeschriben und umb abstellung dessen gebetten worden mag noch ainmal zuuberflus beschehen Im fhall aber khein wendung gethon so gehe man dem buechstaben deß müntzedicts nach wurd man villeicht an der röm ksl Mt hoff leuthe finden so gelts bedörffig und die straff ußbitten   
         Das die goldtgulden zu ducaten geschlagen ist auch nit recht die oberkheiten aber sollen daruf ir acht geben dergleichen nit einschleichen sonder die ubertretter alles ernsts straffen lassen Sonsten ist disem schedlichen werckh gar nit zuhelffen 
         Item man soll die müntzmandata erneuern strackhs uff dieselbige halten der ungehorsamen stendt vermög der müntzordnung einverleibten straff nit verschonen sonder wie sich gebürt exequieren sonsten sei der sachen nit zubehelffen Wöll aber andere gern weiter davon reden hören 
         Dabei ist es damalln bliben weil die stendt zu  ir Mt  gefordert alda inen die  replic uber den articl der türggenhülff  von  ir Mt  zugestelt und hernacher abgehört worden also das man die zeit darmit zugebracht 
        