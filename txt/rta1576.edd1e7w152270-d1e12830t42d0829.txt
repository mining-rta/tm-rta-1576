 Mittwoch den 29 Augusti   
        
         Ist man zusamen khommen und disen puncten in berathschlagung getzogen und wie volgt davon in genere geredt aber noch nit geschlossen worden 
         Die verordneten zu der berathschlagung des pollnischen articls befinden in demselbig  das solcher wichtig und der  ksl Mt  dem Hl Röm Reich und der gantzen christenheit daran gelegen Derwegen derselbig nit allein von den stenden des Reichß sonder auch von andern ußlendischen potentaten sollte berathschlagt werden 
         Man hete aber uß  ir Mt eingebenen schrifften  sovil vernommen das  ir Mt  ainhellig und ordenlich zu ainem khönig in Polln erwöhlet  welches sich die gantze christenheit billich erfreuet Und were nichts mer zu wünschen dann das  ir ksl Mt  bei solcher election one verrere weutleuffigkhait heten bleiben khünden und in deren würckliche possesß khommen damit  ir Mt  also der gantzen christenhait der orth wider den erbfeindt ire hülff ertzaigen khundten 
         Und obwol die polln hernacher ain andere election fürgenommen in derselbigen der  Battori  irer Mt  fürgetzogen so hetten doch  ir Mt  guete gelegenheit gehabt mit zuthun der benachpaurten  churfürsten Saxen  und  Brandenburg  welche dermassen gefast das sie mit geringem unchossten  ir Mt  in die possess hetten bringen mögen aber villeicht  ire ksl Mt  den polln nit vertraut das sie wider solche ordenliche election etwas sollen attentiert noch vil weniger der  Battori  sich mit gewalt in solch khönigreich eintringen wöllen 
         Und hetten also  ir ksl Mt  die sachen bei der ergangenen waal beruehen lassen dazwischen aber die beschwerung des  Battori  halben dermassen eingerissen wie solches vor augen 
         Es hetten auch die stendt uß etlichen des  Battori  missiven sein erbieten gegen dem Reich vernommen das er sich nemblich gueter nachpaurschafft bevleissen die alte confoederation mit den teutschen erneuern und sich dermassen verhalten das dem Reich kheine nachtail us Polln erspringen solt  Usß welchem des  Battori  erbieten sovil zuvernemmen das er gern mit dem Reich in einigkhait were 
         Daruf sich aber nit wol zuverlassen und von der cron Polln dem Heiligen Reich nie khein glauben gehalten 
         Derwegen so were uff zwen weeg zugedencken Eintweder wie die sachen in der guete zwischen  ir ksl Mt  und den stenden in Polln hinzulegen oder wie armata manu die possession zuerlangen 
         Wan nun  ir ksl Mt  regia manu etwas solte fürnemmen so were gleichwol zubedencken wie es im Reich diser zeit ein gelegenheit und nit allein uff die türggenhülff zusehen darinnen sovil und manigfaltige beschwernussen angetzaigt worden sonder allein uff den vorsteenden moscowiterischen  reichßchosstens  achtung zugeben das der stendte unvermöglichait halber sich desselben nit khunden vergleichen oder wo das gelt heerzunemmen weeg funden Und were nit guet das weder die ußlendische potentaten noch die gemainen burger und underthonen im Reich wissen solten wie es so erbärmlich im Hayligen Reich derwegen zugieng 
         Wa nun die  nerus  bellorum anfengklich nit verhanden so ist zubesorgen das mit gewalt der orth nit vil ußzurichten dann darneben zuerwegen da ainiche khriegßrüstung wider Polln fürgenommen werden solte das wie es uß  des  bassa von Offen  an  ir Mt  gethonem schreiben  zu ersehen der fridstandt alß baldt sein endschafft erraichen wurde und darumb nit allein in  Polln  sonder auch in  Hungern  deßgleichen ob der  windischen und crabatischen grenitzen  man sich gefast machen mueste und also an vil orthen uff ain mal khriegen darneben der  Battori  auch nit feiern sondern sich nach der  Schlesien  und septentrionalischen landen  sterckhen  also das  Schlesien    Behaimb    Lausnitz    Pommern  die Marckh    Mechelburg  in gröster gefhar auch sein wurden 
         So khundte sich auch wol zutragen das die teutschen reutter dem  Battori  so wol möchten zuziehen wie man dann erfharen das  Ernst Weyherr  in seiner bestallung ist  Darus abermals anders nicht als ain grosse schmelerung der teutschen nation gewalt zuerwarten 
         Und da gleich  ir Mt  etwas armata manu anzugreiffen bedacht so wäre darneben auch gleichwol zuerwegen da  ir ksl Mt  das khönigreich gleich erobert ob  ir Mt  darinn residieren khündte 
         Dieweil auch  ir Mt  teglich mit leibsschwacheit beladen unnd solch regnum nit haereditarium und  ir Mt  mit tod solten abgeen (da Gott der allmechtig lang vor sein wölle) dardurch weder  ir Mt  noch dem löblichen Hauß Österreich etwas erobert sonder der uffgewendt groß unchossten aller vergebenlich 
         Und darneben die conditiones daruff  ir Mt  den polln geschworen  dermassen geschaffen befunden das sie villeicht  ir ksl Mt  selbs beschwerlich fallen möchten 
         Und obwol noch etlich ansehenlich polläckhen bei  ir Mt  hielten als  Läßky  und andere herren so erwegen doch die deputierten darneben wie es  Läßky  mit  Franckhreich  gehalten  Und hette er wöllen  irer Mt  und dem hauß Österreich dienen hette er solches wol zuvor thun mögen und nit biß daher sparen desto weniger auch uff seine person etwas zubauen 
         Hergegen aber befunde man das der merer thail der weywoden in  Polln und Littau  wider von  irer Mt  abgefallen  und ohne zweifel mit aidt und pflichten dermassen zugethon  das sie ohne sondere gefhar nit leichtlich wider werden abfallen khünden 
         So man auch von der election disputieren wolt so wäre gleichwol des  Battori  election dermassen beschaffen das sie wider die constitution und statuta der cron Polln nit wäre darin ußtrückhlich caviert sein solle obwol khein haeres masculus verhandten und gleichwol etwan er vom bluet das dieselb person ratione gratitudinis nit solt ußgeschlossen werden Und dieweil mit der  infantin  solch matrimonium consumiert dieselb neben  Battori  gewöhnet  wurde dafur gehalten das in des  Battori  election mer den statutis nachgangen dann in irer Mt waal 
         Item das der  episcopus gnesnensis  gegen dem  Battori  sich dermassen erclärt und mit ainem sondern  verstandt  die ksl election anderst gedeutet dan von ime anfenckhlich gemaint   
         Verrer so wäre auch der kgl schatz alberait von dem  Battori  erhebt der so gros were gewesen und  ir Mt  dessen nun mer geringen gewin haben wurden 
         Sonderlich were wol zuerwegen das gros mißtrauen  so sich uff dem reichstag zwischen den stenden baider religion zugetragen  und weren etlich stendt der cron Polln dermassen verwandt das sie zu ainichem khrieg nit rathen khunden 
         Hergegen haben die deputierten auch erwegen da  ir Mt  sich irer gerechtigkhait also begeben solte was für schimpff und spot nit allein irer ksl reputation sonder auch des Hl Reichs und der gantzen christenheit bei allen potentaten erfolgen sonderlich auch bei dem  moscowiter  welcher sich mit  irer Mt  wider den türggen zuverbünden erbeut   
         Item das  der moscowiter  khains weegs leiden wurde das der  Battori  oder andere die  Littau  besitzen und regieren und da  ir Mt  also die sachen ersitzen wurden lassen dem  moscowiter  allerlei bedencken machen dardurch er bewegt etwa verner mit gewalt gegen den stenden des Reichs fortzufharen 
         Und für das fürnembst  dem türggen  auch ein grösser hertz gemacht als durch welches betrauung  allein  ir Mt  die  ansetzung  nit prosequieren dörffen 
         Wie dem nun allem sambt zu begegnen seindt bei den deputierten etlich weeg fürgebracht nemblichen 
         Das obvermelte vilfaltige uhrsachen solcher irrungen zwischen  ir Mt  und  Battori  mer rathsamer sei durch gietliche handlungen dann armata manu hinzulegen Und möchten die mitl solcher guetlichen handlung dahin gericht werden 
         Das die alte bündtnussen zwischen dem Reich und der cronn Polln erneuert 
         das mit dem  Battori  dahin gehanndlet das er  von  den tartern oder dem türggen khainen pasß vergönne 
         das nach des  Battori  todlichem abgang die succession khunfft  an das haus Österreich khommen möge auch  ir Mt  pro futuro successore alßbaldt fürgeschlagen 
         das die Lifflandt dem Reich also baldt wieder restituiert 
         Und dieweil je der  Battori  schwerlich leibs erben zu verhoffen  möchte  ir Mt  desto mer zubewegen sein ire habende gerechtigkhait dißmals uff ain orth zusetzen solches dem allmechtigen Gott zubevelhen und sich umb solch khönigreich nit ferner annemmen sonder da Gott  ir Mt  oder dero geliebten söhne dise oder andere khönigreich wolte geben wurde ir allmechtigkhait wol andere mitl  irer Mt  zuschickhen 
         Und ist solches mitl fast durch das merer approbiert worden 
         Etlich aber diser mainung gewesen das sie vermainen da  s  ir  ksl Mt  ir ius weder wenig nach vil weder in der guete noch mit gewalt prosequieren solte sonder dasselbige in suspenso bleiben lassen 
         Dann für noch schimpflicher geacht wurde das  ir Mt  dem  Battori  güetliche handlung solten anbieten sonder es solle dahin gericht werden das die beede benachpaurte  churfürsten Saxen  und  Brandenburg  und andere benachpaurte fürsten so interesse daran haben möchten wie Pommern  die  dieselbigen proprio motu für sich selber wa nit eben jetzundt uf gegenwertigen versamblungstag doch zu anderer gelegenen zeit von wegen der verwandtnus und nachpaurschafft in güetliche handlung schlagen und solche media fürnemmen so zuerhaltung irer Mt reputation dienstlich und zu pflantzung fridens zwischen dem Reich und Polln nutzlich 
         Etliche aber solche güetlich tractation inen nit misfallen lassen aber daneben mit angehengt da die guete uber alle zuversicht  ensteen  solt das man durch das mehrer im rath funden wurde dz gleichwol solch werckh nit gar zuverachten und man armata manu etwas attentieren müeste  so solt ein jeder standt ex proprio motu sich gegen  ir Mt  erclären welcher gestalt derselbig  ir Mt  seine hülff zulaisten bedacht und solche hülff gar nicht nach dem römertzug fürgenommen sonder nach aines jedlichen standts gehorsamb 
         Darneben  ir ksl Mt  mit  Hispanien    bäbstlicher Hailigkhait    Schweden    Dennmarckh  und andern correspondentz halten und umb hülff und beistandt ansuechen dieweil solchs nit ain werckh so uff ain jar sonder uff drei und mer jarn verricht werden müeste 
         Und da  ir ksl Mt  villeicht uber solch mitl oder uff andere allergnst bedacht wie solches alles ohne geringste gefhar  des türggen  in das werckh gericht werden möchte solten die stende  ir ksl Mt  umb allergnedigste communication aller underthenigst bitten 
         Nota 
         Das von khainem deputierten usser  Österreich  weder von dem titul noch ob  ir Mt  für ain khönig in Polln zuhalten oder nit das wenigst votiert worden 
        