 Erchtag den 7 Augusti   
        
         In puncto monetae  Proponiert  Saltzburg  im usschus der müntz Demnach man disen articl in berathschlagung an jetz ziehen solle so war ain notturfft denselben paß ksl  proposition  welcher hievon meldung thuet erstlich abzulesen und alßdan davon zureden welches beschehen   
         Daruf umbgefragt und sagt  Saltzburg  es wäre  sein gn herr  us vilen grossen wichtigen uhrsachen wolbefüegt dieweil  ir f Gn  sehen das von wegen viler stendt so dise heilsame ordnung bißhero nit gehalten dem gemain nutz ain grosser schaden zugefüegt wirdet und die jenige  so berckhwerckh haben und müntzen den schaden tragen andere vortheilhafftige aber den nutz davon bekhommen deßwegen mit  irer f Gn  müntzen auch  zugefallen  Wie dann  ire f Gn  jederzeit protestiert heten da nit ein durchus geende  gelegenhait  in allen craisen gehalten wurdt dz  ire f Gn  auch nit weiter wolten verbünden  Des protestierten sie hiemit widerumb jedoch wurden  ire f Gn  die sachen dahin richten das sie es gegen Gott und menigclich ir getraueten zuverantworten Im fhall aber die ordnung durchus im Reich gehalten so gedenckhen  ire f Gn  sich davon auch nit abzusöndern 
         Baiern  Wan der müntzordnung nachgesezt wäre worden so dörfft man diser berathschlagung nit Es heten die dreie der frenckhisch bairisch und schwäbisch crais bißhero zusamen und guete correspondenz miteinander gehalten das gedachten sie noch zuthun Was dann für unrichtigkhaiten hinundwider gespürt so dem müntz edict zuwider geschehen die heten sie vertzaichnet welche man ablesen und davon reden möcht Solche mengel sein apud acta zufinden  +   
         Osterreich  clagt die ungehorsamb der nit haltenden auch sonderlich das schedlich usfüren der gueten und einfhüren der bösen müntzen und das man uber der ksl Mt mandata und edicta khein gebürende execution thäte Als dan ward auch in specie von wegen  f Dlt ertzhertzog Ferdinandt  vermeldet das  ir f Dlt  bei der ußgangenen reichsmüntzordnung  zubleiben nit bedacht vil weniger daruf müntzen khündten Und bewegte  ir f Dlt  fürnemblich darzu dz sich solcher abfhal  irer Dlt  berckwerckh in gemain teglichs und immer beschwerlicher ertzaigt dieselben zu grundt gehen die silber nit mer zuerobern die berckhwerckhs gesellschafft hinundwider verlaufft die manschafft gewerb und handtierung allenthalben abnemmen man  auch das silber ärtzt so noch hinundwider in den verhaunen berckhwerckhen verhandten und mit höchster müehe sambt chosst wagnus und verlag erbaut und erobert werden mus und das gelt oder den werd und preis wie vor jaren beschehen bei weitem nit mer us dem berg (bei diser nun mer langgewerten theuerer zeit in welcher alles so der mensch zu seiner narung und ufenthaltung haben mus uf das höchste khommen) bringen khan 
         Dargegen aber angedeut müntzordnung uff ein solch khorn und schrot gestelt das nit müglich ist an  zerlegung und grundtrichtung der berckhwerckhen daruf zu müntzen Wie  ir f Dlt  dan auch dieselben wider angeregte Reichs müntzordnung habende höchste beschwerden und unmiglichait uf jüngst gehaltenen speirischen reichßtag durch des allge  mein  hochlöblichsten haus Österreich bei demselben reichßtag gehabten österreichischen gesandten anfengklich verordneten fürstlichen usschus und hernach in verrere berathschlagung so im Ff rath uber des usschus relation fürgenommen werden ußtrückhlichen vermelden und antzaigen lassen  Und dieweil es dan im grundt und höchster warheit jetztertzeltermassen geschaffen item auch bei der  anno 59  ufgericht durch weilandt  kaiser Ferdinanden  hochlöblichster christseeliger gedechtnus darbei gehabten österreichischen gesandten lauter clär und hell fürgebracht und protestiert worden wo dieselb müntz ordnung im Reich nit gleichlichen angenommen und gestrackhs durchus von allen stenden ainhellig gehalten werde dergleichen wo irer Mt berckhwerckh in noch mehrer abfhal khommen diser müntz- und probationtagen nit ertragen mügen das  ir Mt  frei und hierum nit gefharet oder verbünden sein wöllen  unnd dan menigclichen unverborgen das etliche chur- und Ff so an silber reich haltigere berckhwerckh haben und uff dieselb müntzordnung müntzen sollen datzu nit  gebracht werden noch dieselb annemmen oder daruff müntzen wöllen sondern bei irem vorigen müntzen bliben das sich auch wie fürkhombt das haus Sachsen mit solcher müntzordnung nit verglichen  so wol auch der mehrer thail chur- und Ff auch die stendt des Reichs nach publicierung merberürter reichsmüntzordnung derselben nit gelebt oder nach khommen und durch sie uff solche ordnung so sie angenommen gar nicht oder doch wenig gemüntzt und daneben befunden wirdet dz allenthalben im  Reich teutscher nation  alle frembde arge böse welsche schweitzerische und dergleichen verpotne müntzen hauffenweis ins Reich gefhürt und darinnen in vollem werd zuwider des ußtrückhlichen verbots in der müntzordnung begriffen  eingenommen und ußgeben deßgleichen auch die goldtgulden und reichßmüntzen in dem werd wie sie gesetzt nit bleiben sonder dieselben höher eingewechslet das auch die guete gerechte silbere reichsmüntzen so  ir f Dlt  vil jar her in gueter antzal in  derselben fürstenthumben und landten  mit grosser  irer f Dlt  und derselben berckwerckh nachtail und schaden schlagen und müntzen lassen des dem Heiligen  Römischen  Reich noch  irer Dlt  landen und leuthen wenig zu guetem khommen noch unmüglich zuerhalten sonder der mehrer thail derselben  durchus  inlendische auch sondere personen haimblicher contrabandierischer weis usser des Reichs und  ihrer f Dlt  landten verfürt zerbrochen andere ringe letze müntzen darus gemacht unnd wider ins Reich und  irer Dlt  österreichischen fürstenthumb und landt denselben zu merckhlichister beschwerdt schaden und nachtail uberheuffig eingefhürt worden und uber das alles laider mer als guet bewust und offenbar das  irer f Dlt  berckwerckh seit merbemelter ufgerichter Reichs müntzordnung allenthalben in so grosses abnemmen und urbauen  gerathen das es schmeltzer und gwerckh nit mer ertzeugen mogen sonder fast durchus ire berckwerckh gar ab- und einstellen wöllen 
         Demnach hat höchstgedachte  f Dlt  dero zu gegenwertigen reichstag abgeordneten besonderbaren gesandten genedigst ufferlegt und bevolhen solches alles mit merer und besser usfhürung den gemainen reichsstenden bestes vleis fürzubringen und sie daneben zuerinnern was  allgemainem vatterlandt  dem Reich teutscher nation an erhaltung der silber- und anderer berckhwerckh als dem höchsten khlainot und der muetter der silber und anderer metall eroberung und dem müntzen gelegen und so man dieselben verlieren solle zu was grossem unwiderbringlichem schaden schimpf und verclainerung ain solches dem Reich teutscher nation geraicht wurde 
         Derhalben  ir f Dlt  umb mer berürter hochbeweglichen und genuegsamen uhrsachen willen mit einem zimblichen erbarn und billichen fhal in der müntz fürgehn und denselben ufs fürderlichst so müglichen in das werckh richten wöllen 
         Fürs ander wöllen sich  ir f Dlt  hinfüro in kheiner reichßmüntzordnung mer verbünden sonder damit frei und allerdings unverbunden sein Wie dan auch die reinischen Kff und etliche stett mit dem goldt frei sein und dasselb ires gefallens staigern sich auch augenscheinlichen befindet das alle chur- und Ff ja menigclich hochs und niders stands dahin gesinnet ire fürnembste Gottes gaben wahren und gattungen daran jedes lands wolfhart am maisten ligt ufs höchste so müglich hinzubringen und zuversilbern und iren nutz genieß und wolfhart damit zusuechen und zuerlangen Aus was götlichem und billichem fueg aber solle ainem fürsten und fürstenthumb welches die güetigkhait Gottes mit berckhwerckhen versehen und hergegen anderer gottesgaben alß traidt und dergleichen in mangl stehen mus  nit auch gebüren in den silbern oder gulden müntzen ain gebürliche zimbliche staigerung oder ringerung zemachen fürzunemmen oder sich des gebrauchen one anderer zulassen und bewilligen Ir  f Dlt  seien aber des erbietens jedertzeit nach gelegenheit der berckhwerckh ain solche guete gerechte und silberreiche müntz zuschlagen und zumüntzen daran sich niemands billicher wais zubeschweren haben solle und darinnen irer f Dlt aignen nutz  wenigisten nit wie durch andere so selbs khaine aigne silber- oder  geltwerckh  in iren landten haben sondern die gueten silberreichen müntzen als obstet zerbrochen und in geringe  letze  müntzen vermüntzen lassen beschicht zusuechen Wie sich dann daselbs und das solcher fhal allein zuerhaltung der berckwerckh eroberung der silber staffierung der müntzen und nit von ainiches irer f Dlt genies oder aignen nutz wegen fürgenommen und verordnet soll werden us dem genuegsamblich erscheint dz  ir f Dlt  den schmeltzer und gewerckhen etlich jar hero die fron und wechsl so ain landtfürst von alters je und albeegen von den berckhwerckhen ufzuheben gehabt und ungeacht das  irer f Dlt  vermög der rechten der zehendt thail davon gebürete fast nach und innerhalb gelassen und noch dartzu zu merckhlichem schaden und nachtail irer Dlt cammerguets ansehenliche stathaffte gnaden und hülffen gegeben und als von den berckhwerckhen jetziger zeit gar khein einkhommen haben Welchs er habendem bevelch gemes den usschus und gantzen fürstenrath als f Dlt ertzhertzogen Ferdinandt abgeordneten nit hat khünden unangetzaigt lassen 
         Pfaltzgraf Reichardt  Erstlich zubedenckhen wie das müntzwerckh zuerhalten Hab gemangelt darumben das ain solche anordnung gantz unmüglich Nider lender halten es nit protestatio viler chur- und Ff  Ir Mt  haben der stendt vertröst das sie wollen bei andern stenden und craisen vermüegen das sie sich der müntzordnung underwerffen 
         Irer f Gn müntzen anlangendt haben sie sich dem müntz edict gemäs verhalten wie dan seins gn F und herrns halbe patzen uff den probation tägen passiert worden So seien die taller und goldtgulden am khorn gerecht und da  seine f Gn  derselben müntzen nachfolgen solt geraichte es  irer f Gn  zu grossem nachtail und schaden dan dieselbige anderswohin verfürt und ist der grossen finantzer schuldt 
         Die drei patzner so im frenckhischen bairischen und schwäbischen crais verruefft sein in reinischen crais ganntz thonnen vol gefhürt und für voller werd ußgeben also der arm man ser damit beschwert und da sie nit hunger leiden wöllen solche drei patzner annemmen müessen Was aber diß ein betrug das  w  ist jedermenigclich wol 
         Bremen  Wiß nit wie die ordnung in seines gn F und herrns landten anzurichten weil die niderlendische taller und andere sortten daselbsten letzlichen hauffender weis einschleichen genommen und ußgeben werden 
         Ir Mt  zuersuechen das sie dem  khönig us Hispanien  geschriben und ersuecht hetten sich diser müntzordnung zuunderwerffen 
         Es werden in die  Moscau  vil tausendt taller järlichen eingefhürt darus machen sie khlaine müntz und giessen us dem khupfer so sie darus bringen büchsen welches gleichwol unglaublich aber es sei die grundtlich warheit Das man vleissig gegen denen so es verfhüren inquirieren und die verbrechen straffen soll 
         Sovil die khleine müntzsorten antrifft da hab man derselben im  nidersächsischen crais  ain grosse antzal man hab aber vleiß gebraucht das sie abgestelt 
         Saxen  Von wegen seiner gn Ff und herren zu Saxen hab er bevelch das man bei der müntzordnung verbleiben und nit fallen solle damit sonsten alle andere waaren und victualia auch weiter nit steigen Seine gn Ff und herren haben guete muntz geschlagen und khein mangl an inen erschinen Welche berckhwerckh haben die khünden mit vorthail münzen dan sie haben den zehenden und allen vorthail Die fürsten wöllen ein khauffmanschafft darus machen es sei ein regale ein onus man soll nicht daran gewinnen Lasts bei der ordnung zu Franckhfurt  anno 71  ufgericht  nochmals verbleiben Sovil die gravamina betrifft haben sie die beschwerd das khain gleichait gehalten Die guet müntz würdt verfhürt und sei vil schedlicher als wann der türgg durch das Heilig Reich ein straiff und plünderung fürnemme als das die müntzordnung nit gehalten Und ist durch  den nidersechsischen crais derhalben ain sondere schrifft ubergeben worden  wie die beilag bei den actis  +  zufinden merers in sich helt 
         Müntzmaister soll nit seiner obrigkhait sonder dem crais darinn er gesessen schwören der ordnung nachzekhommen und wo mangl gefunden dz der crais den müntzmaister straffen 
         Bamberg  Seidther  anno 70  heten der dreier frenckhischen bairischen und schwäbischen crais verordnete die probation täg besuecht und wiewol Osterreich disen drei craisen beiwohnen sollen  so wäre es doch verbliben Also wäre  ir Mt  zuersuechen Osterreich khünfftigclich den probation tägen auch beizuwohnen zuverordnen 
         Das die halben patzen in disen dreien craisen abgeschafft will ein notturfft sein und ob sie zuvor schon verpotten so khommen sie doch wider uff die pan 
         Wie das verfhüren der müntzen abgestelt soll werden darvon sein guete ordnungen gemacht  man soll nur darob halten und mit den müntzmaistern zuhandlen sein das sie die reckhpanckh  anrichten 
         Die vier stett Collmar Basel Freiburg und Breisach auch nit nach der reichßordnung müntzen 
         Hinfürter soll nit mer als ain probation tag uff prima Maii zuhalten sein damit der unchossten verhüetet 
         Brandenburg  Ob das müntzwerckh zu continuieren daruf zu müntzen und gleichait gehalten werden soll eracht  sein gn F und herr  es soll bei der müntzordnung noch zu bleiben und davon nit zuweichen sein und das daneben die mengl abgestölt Mag thails nit die wenigst uhrsach sein das die herren so privilegiert nit selbs münzen item so werden die  besten müntzen so wol die  genommen pro tertio werde das guet gelt us dem Reich verfhürt  Sein f Gn  hab bißher nach der müntzordung gemüntzt hab dabei den zehenden und vorthail des silber khauffs es sei aber beim müntzen uber jetzt ertzelte vorthail alle khain vorthail sonder grossen schaden Weil es aber ein regale und das müntzen ain onus so khündt man doch das müntzen nit lassen Womit wolt man sonsten commertia treiben? Beschwerlicher sei es das us dem Reich das guet gelt verfhürt wirdet und das böß also eingeschlaicht Wer aber dessen schuldig das wisß man wol Man möchts wan man wolt wol fürkhommen Die reckhpanckh soll angericht werden dann ob wol die müntzmaister nit gern daran khommen so sei es doch ain sehr nutzlichs werckh 
         Wormbs  Die müntzordnung sei dermassen begriffen das darinn nichts zuverbessern allein wöll es an der handthabung mangeln 
         Man befindt das die guete taller und guldiner hinein in  Italien  verfhürt werden 
         Sein gn F und herr  helt wan man dem werckh will helffen das  ir Mt  underthenigst zuersuechen das der  khönig in Hispanien  sich dem müntzedict underwürffig machen wölle  sonsten wird man im  reinischen crais  nimmer mer khein guete müntz finden 
         Die zwen probation tag dahin zu restringieren das man im jar ainmal zusammen khommen oder das ain crais nach der ordnung ain standt nach dem andern die probation täg besueche 
         Gülch  Hab sich der müntzordnung underwürffig gemacht wann es im Reich ein durchgeends werckh sei Sie haben auch die dickhen taller so zu hoch gesetzt abgeschafft aber zuletzt wider davon gefallen  mit vermelden der burgundisch crais were ein sonder crais und die philipps taller  wider geschlagen dardurch andere guete taller uffgewechslet in philipps taller vermüntzt 
         Also das  ir Mt  gebeten worden dem  khönig us Ispanien  zu schreiben das er sich der müntzordnung underwerffen soll sed frustra 
         Das man das verfhüren der gueten müntzen abstellen soll dz seie nit müglich dann die staigerung ist ein uhrsach des verfhürens und laufft dz gelt wo es  am  maisten gilt Es berüemen sich auch die khauffleuth sie wöllen inen das verfüren nit wöhren oder abstellen lassen wie es dan ein unmiglich ding ist 
         Derwegen haben sie bevelch wo die  röm ksl Mt  und die stendte khein einsehen hierinnen thun offentlich zu  protestieren das sie ob der müntzordnung nit halten werden khünden 
         Sie wöllen morgen  ire gravamina in scriptis wie dan vermög copi so apud acta zufinden sambt den daneben geschlossenen beilagen  ubergeben 
         Costantz  Die münzordnung khundte nit verbessert aber die mängel söllen abgestelt werden 
         Die beschwerungen mit dem burgundischen crais Ob nit  ir Mt  haimbzustellen das sie dem  khönig us Ispanien  geschriben und ersuecht das er sich der müntzordnng underwürffig machen wölle 
         Der verfhürung halben acht er man khündte es wol abschaffen wann man recht acht daruf geben will 
         Pommern  Sein gn F und herr erkhenn sich disem hochwichtigem werckh nachzusetzen schuldig Wie sie dan alle probation- und valuation tag besuechen und wiewol sie kheine berckhwerckh haben dannoch strackhs ob der müntzordnung gehalten und guete müntz am schrot und khorn geschlagen das sie nit verworffen werden khönne 
         Luttich  sicut  Gülch  Imputiert Burgundt halte die müntzordnung nit darumb so sei es den genachpaurten anrainenden stenden auch unmüglich uff die müntzordnung zu müntzen 
         Wirttemberg  Das der articl der ksl  proposition  davon jetzo geredt wirdt ob uff die müntzordnung zuhalten und nit das sie abgethon zu rathschlagen 
         Erholt  osterreichisch  und  saltzburgisch  protestationes sambt dem angehengten erbieten  Putat man soll bei der müntzordnung bleiben und die letzte abschidt  anno 71  für die handt nemen und dardurch die gravamina erledigen 
         Letzten zwen puncten das das müntz edict zu continuiern fürs ander wie man die mängl abstellen möge so seidthero eingerissen 
         Vermaint besser khundt man das müntz edict nit machen last es also dabei bliben  Sein gn F und herr  hab bißhero gemüntzt dem müntz edict und ir Mt müntzordnung gemäß hab inen auch bevelch beim müntz edict zubleiben 
         Concludit mit  Sachsen  und  Bairn  man die müntzordnung halten und allein wie die mängl abzustellen sein möchten bedenckhen solle Der niderlendisch und burgundisch crais soll vermögt werden sich der müntzordnung underwürffig zumachen 
         Prelaten    graffen  vergleichen sich mit dem mehrern 
        